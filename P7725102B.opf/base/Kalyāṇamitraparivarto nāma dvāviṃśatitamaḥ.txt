XXII

kalyāṇamitraparivarto nāma dvāviṃśatitamaḥ|

atha khalvityādinā āsu khalu punarityataḥ prāk| prajñāpāramitaiveti prādhānyādavadhāraṇam| yathā
ca saikā tayā sahitāḥ ṣaṭ| ata āha| sarvā eva cetyādi| kuta ityāha| ṣaḍevetyādi| tā eva
niṣṭhāṃ gatāḥ śāstā yaḥ paramaṃ phalam| tataḥ pūrvānta eva mārgaḥ| āloko lokottaraṃ jñānaṃ
pramuditāyāṃ sopi tā eva| ulkā prayatnavāhī mārgo vimalādibhūmiṣu ṣaṭsu sopi tā eva| avabhāso
divasālokaḥ| sa cāyatnavāhī mārgo'calādiṣu bhūmiṣu sopi tā eva| ataśca tā eva trīṇi
ratnāni| tasmāttā eva śaraṇaṃ yāvat dīpaḥ| padārthaḥ pūrvavat| tā eva mātā dhāraṇātpoṣaṇācca|
tā eva pitā bijādhānāt| jñānāyeti darśanāya| bodhāyeti bhāvanāmārgāya| taktasya hetoriti
kutaḥ prajñāpāramitaiva yathoktaguṇā netarā ityarthaḥ| atra hītyādinā parihāraḥ| traiyadhvikabuddhānāṃ
ca sarvajñatā tatprasūtaivetyākhyātumāha| yepītyādi| nirjātā niṣpannā| antargatā
iti yathāyogamantarbhūtāḥ| buddhajñānādipadāni pūrvameva vyākhyātāni| sarvabhūtānāṃ
upakāribhūto bhavatīti sambandhaḥ| kadetyāha yadetyādi| iti kalyāṇamitrasevā navamaṃ liṅgam||

āsu khalvityādi subhūtirāhetyataḥ prāk| yasmāt iyameva praṇāyikā tasmāt aparapraṇeyatā ityādi|
tasmādaparapraṇeyatā daśamaṃ liṅgam||

subhūtirāhetyādi| saṃkleśo vyavadānaṃ ca prajñāyata iti yāvat| asaṅgalakṣaṇetyanupalambhalakṣaṇā|
sarvadharmasvalakṣaṇānāṃ tasyāmanupalambhāt| tathā rūpādayopi śūnyatvādviviktatvāt|
yadityādinā codyaṃ na codyaṃ na hītyarthaḥ| udagraho nimittasya abhiniveśo vastutvena grāhaḥ|
tadevamasaṅgalakṣaṇā bhagavatī dharmāśca| tathāpyasti saṃkleśo'sti vyavadānamityekādaśamaṃ
liṅgam||

subhūtirāhetyādi sa cetpunarityataḥ prāk| anavamardanīya ityasaṃhāryaḥ| anenāpīti sarvadharmeṣvavivikteṣvityādinā
anavamardanīyatvalābho dvādaśaṃ liṅgam|| ityuktāni liṅgāni||

vivṛddhirvaktavyā| ataḥ śāstram-

[127] jambūdvīpajaneyattābuddhapūjāśubhādikāḥ (kām)|

upamāṃ bahudhā kṛtvā vivṛddhiḥ ṣoḍaśātmikāṃ ||5-2||

ṣoḍaśaprakārā vivṛddhiruktā sūtre| kiṃ kṛtvā ? 'upamāṃ kṛtvā'| kīdṛśīm ? jambūdvīpe ye janāḥ
sattvāsteṣāmiyattayā sūtroktena māhātmyena manuṣyabhāvacittotpādalakṣaṇena yā buddhapūjā
tayā yacchubhaṃ puṇyaṃ tadādiryasyā upamāyāḥ, tām| ādiśabdaṃ (bdāt ?) labdhara (?)kāri(?)mahāmaṇiratnādiparigrahaḥ|
buddhabhūmirbahubhiḥ prakārairuktā vināpyupamām||

tatrādyā sa cetpunarityādinā tadyathāpītyataḥ prāk| yāvajjīvamiti yāvadāyuḥ| taddānamiti yadbuddhebhyo
sarvasattvebhyaḥ| manasikāraiḥ viharatīti vivṛddhisaṃgṛhītaiḥ| sthāpayitveti tyaktvā|
tatteṣāṃ sthāpanaṃ kasya hetoḥ ? vadhyagatāniveti vadhyasthānagatānivā(va)| virāgayata
ityaprāptavataḥ| itiprajñāpāramitāpratisaṃyuktairmanasikārai rātriṃdivānāṃ nayanāt prathamā
vivṛddhiḥ||

tadyathāpītyādi na ca parihīyata iti yāvat| prajñāpāramiteti tāvadanveṣṭavyeti sambandhaḥ| kīdṛśena
? avirahitasarvajñatācittena| avirahitātpūrvaṃ manasikāraśabdaḥ kvacit paṭhyate| sā
vānyā veti pustakabhedāt| prajñāpāramitāpratisaṃyuktairmanasikāraiḥ kṣaṇamapyavirahād dvitīyā
vivṛddhiḥ||

subhūtirāhetyādi netatsthānaṃ vidyata iti yāvat anutpattikeṣu dharmeṣu kṣāntipratilambhādvyākaraṇalābha
iti tṛtīyā||

subhūtirāhetyādyā parivartāntāt| vyākaraṇe'bhisambodhe ca nirmānatvāccaturthī||

kalyāṇamitrādiḥ parivarto kalyāṇamitraparivartaḥ||

āryāṣṭasāhasrikāyāḥ prajñāpāramitāyāḥ sāratamānāmni pañjikāyāṃ ratnākaraśāntiviracitāyāṃ dvāviṃśatitamaḥ
parivartaḥ||

