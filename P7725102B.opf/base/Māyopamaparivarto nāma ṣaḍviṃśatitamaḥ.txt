XXVI

māyopamaparivarto nāma ṣaḍviṃśatitamaḥ|

uktā vivṛddhiḥ| nirūḍhirvaktavyā| ataḥ śāstram-

[128] trisarvajñatvadharmāṇāṃ paripūriranuttarā|

aparityaktvasattvārthā nirūḍhirabhidhīyate||5-3||

tribhiḥ sarvajñatvaiḥ saṃgṛhītā dharmāḥ 'trisarvajñatvadharmāḥ'| tāraṇamocanāśvāsanaparinirvāpaṇāni
'sattvārthāḥ'| ataḥ sūtre'tha khalvityādi viharantīti yāvat| carannapīti kva caran
? vivṛddhau| kiṃ caran ? dānādīn| cittaṃ krāmatīti gacchatīti prasīdatītyarthaḥ| cittamutpāditamityaho
batāhamenāmadhigaccheyamiti| uhyamānāniti hriyamānān| same yukte nirdoṣe| pārime
tīra iti nirvāṇe| samṛdhyantāṃ teṣāmiti cittotpādā iti pareṇa sambandhaḥ| abhīpsitāḥ
prītikaratvāt| paricintitāḥ punaḥpunarutpādanāt| parigṛhītā aparityāgayogena| buddhadharmāṇāmiti
buddhaḥ sarvajñaḥ| tasya dharmāṇāmityayamuddeśaḥ|

tasya nirdeśastribhiḥ sarvajñatvaiḥ sarvajñabhāvaiḥ yataḥ sa sarvajño bhavati sarvajñatā ca
svayambhūṃtvaṃ ca, asaṃhāryatā ca| tatra sarvākārasarvadharmasamyagjñānamiha sarvajñatā| svayameva
cittādeva bhavantyasya dharmā iti svayaṃbhūḥ| sarvadharmavaśavartītyarthaḥ| tasya
dharmāḥ svayaṃbhūtvena ye saṃgṛhītāḥ| nāsya saṃhāramastīti asaṃhāryaḥ| savāsanasarvāvaraṇanirmukta
ityarthaḥ| tasya dharmā ye'saṃhāryatvena saṃgṛhītāsteṣāṃ sarveṣāṃ paripūraṇāya bhavantviti
iyatā paripūriruktā||

sattvārthāparityāgamāha| na me bhagavannityādinā| imairiti sautro nirdeśaḥ| ato bhisa ais bhavati|
ido'nādeśaśca na bhavati| imairityuktam| katamairityāha| kimitītyādi| kimitiśabdasya
kathaṃ nāmetyarthaḥ iti nirūḍhiḥ||

cittasya saṃsthitiḥ| sā vaktavyā| samādhirityarthaḥ| ataḥ śāstram-

[129] caturdvīpakasāhasradvitrisāhasrakopamāḥ|

kṛtvā puṇyabahutvena samādhiḥ parikīrtitaḥ||5-4||

sūtre puṇyabahutvena samādhirukto na sākṣāt| katham ? caturdvipakaśca lokadhātuḥ sāhasraśca
dvisāhasrakaśca trisāhasrakaśca tairupamāḥ kṛtvā| katamena granthena ? yasteṣāṃ bhagavannityādinā
abhinirhṛtāni bhagavantītyetadantena| teṣāmiti sarveṣām| tāniti pratirūpān| dharmatā
dharmasamūhaḥ svabhāvo vā| palāgreṇeti palapramāṇena pramāṇaṃ grahītuṃ iyanti palānīti|
atha kiṃ kasyātropamānam ? puṇyaparimāṇasya jambūdvīpādiparimāṇam| śāstra upacāraḥ kṛtaḥ|
nanvanumodanāmātrasyaitatpuṇyaparimāṇaṃ na samādheḥ ? anumodanāpuṇyānumodanena puṇyabahutvenetyabhiprāyādadoṣaḥ|

anumodanāyāḥ paripūraṇārthaṃ tāmakurvatāṃ ca nindārthamāha| evamityādi| mārādhiṣṭhitā iti māreṇa
mahāpāpena nirutsāhīkṛtāḥ| na śṛṇvanti śabdataḥ| na jānantyarthataḥ| na paśyantyādarataḥ|
na samanvāharantīti nābhimukhīkurvanti| mārapakṣe bhavāḥ mārapākṣikāḥ| tadvadeva mahataḥ
sattvārthasya vighātakaraṇāt| mārabhavanebhyaścyutā iti| mārā eva atyantaṃ tatsādharmyāt|
abhinirhṛtā iti niṣpāditāḥ| kairityāha| yairityādi| yeṣāmityādi ca|

evamukta ityādinā anumoditavyāntena śakrapraśaṃsā|

yarityādinā yairapītyataḥ prāk| mahāyānaprasthitānāṃ anumodanānuśaṃsāḥ|

yairapītyādinā prathamacittotpādikānāmapi na kevalamanumoditāni svasantāne cāvaropitānyabhinirhṛtāni
ca bhavanti| anumodya cāvaśyaṃ pariṇāmanā kartavyā| yathā ca te kartavye tathā'numodanāpariṇāmanāparivartādveditavyam|
yathoktaṃ mahatyobhagavatyoḥ-'tāni kuśalamūlāni anumodyānuttarāyāṃ
'samyaksambodhau pariṇāmayitavyāni| tathā ca pariṇāmayitavyāni yathā na cittaṃ
citte carati na cānyatra cittāt" ityādi| tadevamanumodanāsahagataṃ kuśalamūlamasya samādherālambanaṃ
samyaksambodhau pariṇāmanamākāraḥ| cittasaṃsthitiḥ svabhāvaḥ| kva saṃsthitiḥ
? na citte grāhakalakṣaṇena na vānyatreti na sarvadharmeṣu| kiṃ tarhi ? sarvadharmatathatāyāmadvayāyāmiti
cittasaṃsthitiḥ||

darśanaheyā vikalpāḥ sapratipakṣā vaktavyāḥ| tānadhikṛtya śāstram-

[130] pravattau ca nivṛttau ca pratyekaṃ tau navātmakau|

grāhyau vikalpau vijñeyāvayathāviṣayātmakau||5-5||

dvau tāvadvikalpau 'grāhyau' grāhyasya vikalpanāt| kathaṃ 'vikalpau' ? yatastayorātmā na yathāviṣayaṃ
vitathaḥ kalpo vikalpa iti kṛtvā| tau punaḥ kasminviṣaye ? pravṛttipakṣe ca| 'pratyekaṃ'
ityubhayorapi pakṣayoḥ| 'navātmakau' navaprabhedau||

[131] dravyaprajñaptisatsattvavikalpau grāhakau matau|

pṛthagjanāryabhedena pratyeka tau navātmakau||5-6||

aparau dvau 'vikalpau grāhakau' grāhakasya vikalpanāt| kathaṃ dvau ? yathākramaṃ dravyasataḥ
prajñaptisataśca sattvasya vikalpanāt| tatra prathamaṃ pṛthagjanānāṃ dvitīyamāryāṇām| tāvapi
'pratyekaṃ navātmakau'| kathaṃ tau grāhakavikalpau ? asata eva grāhakasya kalpanāt| vitatho
hi kalpo vikalpaḥ| etadevāha-

[132] grāhyau cenna tathā sto'rthau kasya tau grāhakau matau|

iti grāhakabhāvena śūnyatā lakṣaṇaṃ tayoḥ||5-7||

'grāhakabhāvena' iti grāhakasattvarūpeṇa| 'tayoḥ' iti grāhakavikalpayoḥ||

catvāropyamī vikalpā viṣayabhedena pratyekaṃ navavidhāḥ| ata ādyamadhikṛtya śāstram-

[133] eṣa svabhāve gotre ca pratipatsamudāgame|

jñānasyālambanābhrāntau pratipakṣavipakṣayoḥ||5-8||

[134] svasminnadhigame kartatatkāritrakriyāphale|

pravṛttipakṣādhiṣṭhāno vikalpo navadhā mataḥ||5-9||

'kartṛtatkāritrakriyāphale' iti kartari tatkāritrakriyāphale cetyarthaḥ| svabhāvādinavakaṃ pravṛttipakṣaḥ|
bodhisattvopādeyatvāt| tadadhiṣṭhāna eṣa vikalpaḥ| tasmātprathamaḥ| ataḥ prathamaṃ
vikalpamadhikṛtya sūtre navavākyāni|

tatrādyamadhikṛtya sūtram| subhutirāha| kathaṃ ca bhagavan māyopamamityādi tadyathāpityataḥ
prāk| māyākāranirmitaṃ gajādikaṃ māyā| tadvadanyadapi yat khyāti nehāsti tat māyopamam| ta
thā ca cittam| grāhakalakṣaṇatvāt grāhakasya cāsattvāt| na hyasati grāhye grāhakaṃ yuktam|
grāhyābhāvaḥ kathamiti cet| yadi jñānenārthaḥ prakāśyeta syādgrāhyatvam| na ca prakāśyeta|
aprakāśasya prakāśyavirodhāt| athārthaḥ prakāśātmaiva| kiṃ tasya jñānena? tasmānmāyopamaṃ
cittaṃ tadasat kathamabhisaṃbudhyata iti praśnaḥ| uttaraṃ tatkimityādinā| no hīdaṃ no dīdamityasattvāditi
bhāvaḥ| anyatretyanyam| taṃ dharmamityātmānam| no hīdamiti tasyātyantamasattvāditi
bhāvaḥ|

etadeva sphuṭīkartumāha| nāhamityādi| astīti nāstīti vā nirdeśaṃ nopaiti| asato'vijñātarūpasya
vidhipratiṣedhābhyāmasambandhāditi bhāvaḥ| yopi dharma ityādi sugamam| tasmāttarhītyādi|
tarhiśabdo'kṣamāyām| tasmāditi grāhakalakṣaṇatvāt| grāhakatvasya vāyogāt| atyantagrahaṇena
caitadāha| yatheyaṃ svena lakṣaṇena grāhakatvena śūnya tathā sarvaiḥ saṃprayogibhiḥ, teṣāmapi
grāhakalakṣaṇatvāt| ālambanabhūtaiśca sarvadharmaiḥ, ālambanasya grāhyalakṣaṇatvāt|
dharmāṇāṃ ca yathāyogaṃ grāhyagrāhakalakṣaṇatvāt| kathaṃ punargrāhakau na staḥ ? abhede grāhyagrāhakatvāyogāt,
aṅgulyagravat| bhede jaḍasya paratopi prakāśāyogāt| ajaḍasya svayameva
prakāśāt| nāsau bhāvayitavyaḥ| na punaḥpunarbuddhau niveśyaḥ kharaviṣāṇavat| nāpyasāvityādi|
kasyaciddharmasyeti samyaksambodhyādeḥ| āvāhaka āhārakaḥ| nirvāhako niṣpādakaḥ| asato'kiñcitkaratvāt|
pratītyasamutpāda eṣa enaṃ prāpya bodhisattvaḥ saṃbudhyata iti cedāha| kathaṃ
cetyādi| na hyasat prāpyata iti bhāvaḥ| anuttarāpītyādi| atyantaviviktā prajñāpāramitāvat|
kathaṃ bhavatīti naiva bhavati| atyantāsatoḥ sādhyasādhanatvāyogāditi bhāvaḥ|

evamukta ityādi| yata eva ata eveti| hetvanurūpatvātphalasyetyarthaḥ| sa cedityādinā hetuṃ paripūrayati|
yadi hi saṃjānīte tadā vikalpaḥ syāt na prajñāpāramitā| evamityādinopasaṃhāraḥ|
nāpyabhisaṃbudhyata ityabhisaṃbodheravikalpanāditi bhāvaḥ| abhisabudhyate cetyādi| parikalpitena
hi rūpeṇa trayamidaṃ nāsti tacchūnyena tu vijñaptirūpeṇāstīti bhāvaḥ| tathāpi saṃvṛttireṣāṃ
yathā pratibhāsasamatvāt| śūnyatā tu paramārthaḥ| gambhīre'rthe caratīti yato'sminnarthe
na śakyate'nyaiścaritum| duṣkarakāraka iti| yataḥ sa bhagavān sākṣātkartuṃ śaktopi
na sākṣātkaroti sattvāvekṣayā| bhāṣitasyārthamiti ābhiprāyikamartham| duṣkaramanyeṣāṃ
sukaraṃ bodhisattvasyeti bhāvaḥ| kutaḥ sukaram ? upāyakuśalatvāt| sa copāyaḥ prajñāpāramitaiva|
atastamevāha tathāhītyādinā| ya iti bodhisattvaḥ| ya iti gambhīro'rthaḥ| yeneti prajñāpāramitākhyena|
athāsyāṃ prajñāpāramitāyāṃ carataḥ sā caryā kiyatā bhavatītyata āha| sa
cedityādi| na saṃsīdatīti na bhajyate| ayamuddeśaḥ| asya nirdeśaḥ ṣoḍhā| nāvalīyata iti nāsyāṃ
madhyapremā| na saṃlīyata iti nāsyāṃ mṛdupremā| na vipṛṣṭhībhavatīti nāpremā| nottrasyatīti
naināṃ tyaktukāmaḥ| na saṃtrasyatīti na tyajati| na saṃtrāsamāpadyata iti na prabandhena
tyajati| tadevaṃ ṣaḍvidhabhaṅgapratiṣedhādetadgamyate yosyāmabhimukhībhūtāyāmatyantaṃ
prīyate so'syāṃ caratīti| aparamāha sa cedityādinā| aparamāha| āsannetyādinā| aparamāha
dūrīkṛtetyādinā| iha svabhāvādayo navārthāḥ| pravṛttipakṣe bodhisattvairupādeyatvāt| teṣu
vikalpaḥ sammoho'samyagjñānam| tatrādyaḥ svabhāvavikalpaḥ| svabhāvaḥ svābhiprāyaḥ| ahamanuttarāṃ
samyaksambodhimadhigaccheyaṃ tanmārgeṇeti| bodhicittamityarthaḥ| tasmin vikalpaḥ| ākāro
bodheḥ prajñāpāramitāyāśca śūnyatāyāṃ yadajñānamasamāhitajñānaṃ ca| samāhitajñāne ca
tisro manyanā| ahaṃ carāmi āsannā me mahābodhirahaṃ vā dūre hīnabodheḥ syāmiti| asya pratipakṣaḥ
kathaṃ bhagavanmāyopamaṃ cittamityata ārabhya tadyathāpītyataḥ prāk| iti svabhāvavikalpaḥ||

tadyathāpītyādi| āsannā me mahābodhirdūre hīnabodhī yatohaṃ buddhagotra iti sammohaḥ| asya pratipakṣaḥ|
ākāśasamatvādgotrasya tadvadavikalpā prajñāpāramiteti gotravikalpaḥ||

tadyathāpītyādi| asti me pratipattisamudāgamaḥ| tata āsannā me mahābodhirdūre hīnabodhī iti
saṃmohaḥ| tasya pratipakṣaḥ samudāgamasya māyāpuruṣopamatvādavikalpā prajñāpāramiteti pratipatsamudāgamavikalpaḥ||

tadyathāpītyādi| pratibhāsaḥ pratibimbaḥ| jñānapratibhāsasya pratibhāsatvenaiva yad jñānaṃ na
tvālambanasya ca| seha jñānasyālambanā bhrāntiḥ| sā mama jātā| tata āsannā me mahābodhirdūre
hīnabodhī iti saṃmohaḥ| tasya pratipakṣaḥ pratibimbavadavikalpā prajñāpāramiteti ālambanābhrāntivikalpaḥ||

tadyathāpītyādi| pratipakṣo hantā vipakṣo hantavya iti saṃmohaḥ| asya pratipakṣo yathā tathāgatasya
priyāpriyau na stastadvadavikalpāyāṃ prajñāpāramitāyāṃ caratopīti pratipakṣavipakṣavikalpaḥ||

yathaiva hītyādi abhūtakalpanāt kalpaḥ| tasya vigamakalpanādvikalpaḥ| tau prahīṇau yathā tathāgatasya
tadvadavikalpāyāṃ prajñāpāramitāyāṃ caratopi| tatra kalpavigamo vikalpaḥ svādhigamasaṃmohaḥ|
tasya pratipakṣaḥ kalpavikalpaprahīṇā prajñāpāramiteti svādhigamavikalpaḥ||

tadyathāpītyādi| prajñāpāramitāmahaṃ bhāvayāmi| tata āsannā me mahābodhirdūre hīnabodhī iti
kartari sammohaḥ| tasya pratipakṣaḥ| kartustathāgatanirmitopamatattadvadeva kartari nirvikalpā
prajñāpāramiteti kartari vikalpaḥ||

tadyathāpītyādi| sa ca tathāgatanirmito yadarthaṃ nirmitastacca kṛtyaṃ karoti| na ca tāṃ kriyāṃ
vikalpayati| tadvadbodhisattvaḥ prajñāpāramitāṃ bhāvayati na ca vikalpayatīti pratipakṣaḥ|
bodhivikalpanaṃ kriyāphalavikalpaḥ||

tadyathāpītyādi [ā parivartā]ntāt| śilpinā yadartha dāruyantramayaḥ pumānkṛtaḥ sa tadartha karoti
na vikalpayati| tadvadbodhisattvo bodhaye, na (tāṃ) bodhiṃ prāpsyati na ca tāṃ vikalpayatīti
pratipakṣaḥ| bodhivikalpanaṃ kriyāphalavikalpaḥ||

māyopamacittopalakṣitaḥ parivarto māyopamaparivartaḥ||

āryāṣṭasāhasrikāyāḥ prajñāpāramitāyāḥ sāratamānāmni pañjikāyāṃ ratnākaraśāntiviracitāyāṃ ṣaḍiṃvaśatitamaḥ
parivartaḥ||

