X

dhāraṇaguṇaparikīrtanaparivarto nāma daśamaḥ|

......bodhirdharmacakrapravartanaparyantā nāhetutvāditi phalaratnapradātāprayogaḥ||

śuddharāśirityādi pragāścaryāt| teṣāmeva phalānāmākāśavadviśuddhidarśanāditi śuddhakaḥ prayogaḥ||

āścaryamityādi| atha khalvāyuṣmānityataḥ prāk| likhyeteti likhituṃ śakyate| likhitarvyaiveti
tāvataiva kālena likhitavyā bhavet| dṛḍhasamādānasya vighnābhāvāditi bhāvaḥ| tatkasya hetoriti
kuta idamāsaṃ (śaṃ)kitamityarthaḥ| evaṃ hītyādinottaram| dharmateyamiti bhāvaḥ|

kiñcāpīti yadyapi| na prasahiṣyata iti na prabhaviṣyati| acchidrasamādānasyatyakhaṇḍasamādānasya
ityavadheraṇa(na)tikramāt sāvadhiḥ prayogaḥ||

uktāḥ prayogāḥ| guṇā vaktavyāḥ| tānadhikṛtya śāstram-

[80] mārāṇāṃ śaktihānyādiścaturdaśavidho guṇaḥ|

guṇāḥ prayogānuśaṃsāḥ māraśaktivyāghātādayaścaturdaśa| tatrādau atha khalvityādi na hi śāriputretyataḥ
prāk| buddhānāṃ ānubhāveneti| tena māraśaktivyāghātāditi bhāvaḥ| prasatteḥ(?)adarśanāt
pṛcchati| tatkasya hetoriti| samanvāhariṣyantīti smariṣyanti| parigrahīṣyantītyānukūlye
cāvasthānāditi māraśaktivyāghātaguṇaḥ||

na hi śāriputretyādi| evamukta ityataḥ prāk| iti buddhasamanvāhārajñānaguṇaḥ||

evamukta ityādi buddhacakṣuṣeti yāvat| anubhāvaḥ prabhāvaḥ| adhiṣṭhānamadhikaśaktyādhānam| parigrahaḥ
svīkāraḥ| kutasteṣāṃ buddhādhiṣṭhānaṃ buddhaparigraho vetyata āha jñātāsta ityādi|
jñātāḥ samanvāhṛtāḥ| adhiṣṭhitāḥ svīkṛtāḥ| dṛṣṭā māṃsacakṣuṣā| vyavalokitā buddhacakṣuṣā|
iti buddhāvalokitatvaguṇaḥ||

ye te bodhisattvā ityādi yepītyataḥ prāk| tathatvāyeti samyaksambodhyāsannībhāvaguṇaḥ||

yepotyādi| ime khalviyataḥ prāk| mahārthika āyatyāṃ bodhisattvabhūmibhiḥ| mahānuśaṃso bodhisattvasampattibhiḥ|
mahāphalaḥ paścādanuttarāyā bodhyāḥ| mahādipākaḥ caramabhavabhāvinībhiḥ
kulagotralakṣaṇādisampattibhiḥ| pariśramaḥ klamathaḥ| pariṣpa(spa)ndo vyāpāraḥ| iti mahārthatādiguṇaḥ||

ime khalvityādi na santrāsamāpadyanta iti yāvat| sūtrāntā iti prajñāpāramitāprabhṛtayaḥ| atyayeneti
parinirvāṇena| vartanyāmiti pūrvadeśe| nanu madhyadeśe ṣoḍaśeṣu mahānagareṣu bhagavatā
dharmo deśitaḥ| tasya kathaṃ tato'nyatra pracāra ityata āha| navamaṇḍa ityādi| navamaṇḍo'bhinavaḥ
sāraḥ| sa prāpto vineyairasyeti tathokte dharmavinaye| dharmaścāsau deśanādharmatvādvinayaśca
kleśavinayāditi dharmavinayaḥ| bhagavati parinirvṛte saddharmasya loke'vasthānaṃ
pañcavarṣasahasrāṇi tato'ntardhānakālaḥ| tatsamaye sannidhāne| tataḥ kimityāha| samanvāhṛtā
ityādi| uttarasyāṃ diśīti digantarāṇāṃ vyavacchedaḥ| uttare digbhāga iti| tasyā
api bhāgāntarāṇāṃ vistāreṇa caratīti vaistārikī| uttarāpatha iti vacanaṃ dakṣiṇāpathādervyavacchedāya|

bahava ityalpakapakṣyasya subahava iti bahutvaprakarṣāya| kiñcāpīti yadyapi| śeṣaṃ subodham|
atra caturbhiḥ kāraṇaiḥ śāsanāpacaya uktaḥ| bhagavato'tyayena| navamaṇḍaprāptatvena| antardhānakālasannipātena|
pravartakālyatvena ca| tathāpi śāsanaṃ tānabalaṃbya pravartiṣyata iti
śāsanāvalambatvaguṇaḥ||

cirayānetyādi yāvatsambodhimārabhyeti| praśnaḥ pṛcchā| tatkaraṇāt paripṛṣṭāḥ parijñātapṛcchāḥ
paripṛcchāḥ| tathā karaṇāt paripṛcchitāḥ| parihatapraśnāḥ kṛtāḥ paripuripraśnokṛtāḥ| śīleṣviti
bahuvacanamādyarthaṃ śīlādiṣvityarthaḥ| śeṣaṃ subodham| iti śukladharmaparipūraṇaguṇaḥ||

tatkasyetyādi samyaksambodhimārabhyeti yāvat| jātivyativṛttānāmapīti tāṃ taduttarāṃ ca jātimatikrāntānāmapi
samudācārāḥ prayogāḥ| abhinandanamabhilāṣaḥ śeṣaṃ sugamam| iti kathāpuruṣatāguṇaḥ||

teṣu cetyādi yāvatsamyaksambodhāviti| chandato mantrato veti| abhiprāyeṇa vyavacāreṇa vā| śeṣaṃ
subodham| iti abhedyatāguṇaḥ||

tāṃ cetyādinā samyaksambodhāvityetadantena bahujanakuśalamūlotpādanaguṇaḥ||

tatkasyetyādi evaṃ cetyataḥ prāk prasthāpayiṣyāma iti prasthānamātreṇa| samprabhāvayiṣyāma iti
bhāvanāprakarṣasaṃpādanāt| pratiṣṭhāpayiṣyāma iti sthirīkariṣyāmaḥ| śeṣaṃ subodham| iti
pratijñātaparārthasaṃpādanaguṇaḥ||

evaṃ cetyādi bhaviṣyantīti yāvat| evaṃ ceti yathokte parārthasaṃpādane sati| udārādhimuktikā
bhaviṣyantīti| yathoktaṃ mahatyostadeva saṃkṣipya brūmaḥ| "te khalu udārādhimuktikā bhaviṣyanti|
rūpaśabdagandharasasparśadharmeṣu ta udārāṇi dānāni datvā udārāṇi kuśalamūlānyabhisaṃskṛtya
udāraṃ vipākaṃ parigṛhya sattvānāmarthāya vipākādvipākaṃ parigṛhīṣyanti" iti udāraphalaparigrahaguṇaḥ||

yadityādi evamukta ityataḥ prāk| yaditi yasmādudārādhimuktikatvāt| adhyālambitavyānīti saṃkramitavyāni|
śeṣaṃ subodham| iti vaistarikaparārthasaṃpādanaguṇaḥ||

evamukta ityādyāparivartasamāpteḥ| pāramitānāṃ kṛtaśa iti tadartham| tāsāṃ pariśuddhaye| arthāyeti
hitāya| anveṣiṣyante prajñāpāramitā kvaiṣā labhyatāmiti| paryeṣiṣyanta itastato gatvā
gaveṣiṣyante| iha lapsyata iti śrutvā| abhivadanī (ntī) ti samyagvadanti| upagamiṣyanti
sannidhānataḥ| upapatsyante prayatne sati lābhāt| upanaṃsyante ayatnenaiva lābhāt| śeṣaṃ
subodham| iti ṣaṭpāramitāniyatalābhaguṇaḥ||

ityukto guṇaḥ||

yathokteṣu prayogeṣu cetasaḥ sthāpanaṃ dhāraṇam| tasya guṇā anuśaṃsāścaturdaśa| teṣāṃ parikīrtanaścāsau
parivartaśca|

āryāṣṭasāhasrikāyāḥ prajñāpāramitāyāḥ sāratamānāmni pañjikāyāṃ ratnākaraśāntiviracitāyāṃ daśamaḥ
parivartaḥ||

