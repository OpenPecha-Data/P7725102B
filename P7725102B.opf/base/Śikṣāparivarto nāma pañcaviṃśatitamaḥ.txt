XXV

śikṣāparivarto nāma pañcaviṃśatitamaḥ|

atha khalvityādi pāraṃ gacchatīti yāvat| kva śikṣamāṇaḥ sarvajñatāyāṃ śikṣata iti praśnaḥ| kṣaye'nutpāde'nirodhe'jātau'bhāve
viveke virāge ākāśe dharmadhātau nirvāṇe śikṣamāṇa ityuttaram|
atropapattiḥ| yā hi tathāgatasya tathatā yayāsau tathāgataḥ na sā kṣīyate'kṣayatvāt
[a ?] kṣayasya| na ca sā utpadyate va nirudhyate vā jāyate vā bhavati vā vibhavati vā vivicyate
vā rajyate vā ākāśībhavati vā dharmībhavatīti vā nirvāti vā| evaṃ śikṣamāṇaḥ prajñāpāramitāyāṃ
śikṣata ityanena mārgamāha||

buddhabhūmau śikṣata ityanena phalamāha| amṛtadhāturmokṣadhātuḥ| nāthakāmā iti nāthatvakāmāḥ|
abhyudgatatetyutkṛṣṭatā| śakunīn dhnanti śākunikāḥ| niṣādā mṛtapā(? mṛgayavaḥ)| dhīvarāḥ
kaivartāḥ| urabhrā meṣāḥ| tān dhnantīti aurabhrikāḥ| andho'cakṣuḥ| badhiro'śrotraḥ| kāṇa
ekākṣaḥ| kuṇṭho vakrabāhuḥ| kubjo bhagnapṛṣṭhaḥ| kuṇiḥ karavikalaḥ| laḍgaḥ saṃhatajānuḥ| khañjo
vikalagatiḥ| jaḍo niṣpratibhaḥ| lolo'sthirapadaḥ| lallo'karmaṇyajivhaḥ| kalla uccaiḥ
śabdaśrāvī| hīnāṅgo ninditāṅgaḥ| vikalāṅga ūnāṅgaḥ| vikṛtāṅgo manuṣyavisadṛśāṅgaḥ| nigacchatīti
niṣpādayati| tāmanuprāpnotīti balādipariśuddhim| jānamiṣyāmaḥ paśyayiṣyāma iti| śatrantātkarotyarthe
ṇic| ṭilopaḥ| śeṣaṃ subodhaṃ yāvat pāraṃ gacchanti| iti navamī vivṛddhiḥ||

tadyathāpītyādi punaraparātprāk| suvarṇajātarūpādayaḥ gobalīvardanyāyena| ūṣarāḥ sakṣāramṛttikāḥ|
ujjaṅgalā ucca(?)nirjalāḥ| tṛṇaṃ vīraṇādi| khāṇḍaḥ su(śu)ṣkatarukīlakaḥ| kaṇṭakādhānaḥ
kaṇṭakīmadanādirvividhāste yeṣu| śeṣaṃ subodham| iti daśamī||

punaraparādi punaraparātprāk| cakravartirājyaṃ saṃvartate'smāditi tat saṃvartanīyam| ityekādaśī||

punaraparādi punaraparātprāk| śakraḥ saṃvartate'smāditi tatsaṃvartanīyam| iti dvādaśī||

punaraparādi punaraparātprāk| brahmā saṃvartate'smāditi tatsaṃvartanīyam| iti trayodaśī||

punaraparādi jīvitendriyavākyātprāk| kuśalasasyaprarohavirodhino rāgadveṣamohāḥ khilāḥ| vicikitsā
satyaratneṣu vimatiḥ| īrṣyā parasampattau vyāroṣaḥ| śeṣāḥ ṣaṭ pāramitāvipakṣāḥ| śeṣaṃ
subodham| iti caturdaśī||

tadyathāpītyādi sa cetpunarityataḥ prāk| ajñāna iti prajñāpāramitāvipakṣe| puṇyāgraḥ puṇyairagraḥ|
tadeva darśayitumāha tatkimityādi| buddhaviṣayo buddhadharmasākalyam| vaśavartī vṛṣabhiḥ|
tabhdāvastattā| vikrīḍitaṃ ṛddhiprātihāryeṇa| siṃhanādanadanamanuśāsanīprātihāryeṇa|
buddhānāṃ sampattirubhayāryasaṃghaiścaryam| vyavacārayati parijñānāt| na ca prativahati
teṣvanavasthānāt| śeṣaṃ subodham| iti pañcadaśī||

sa cetpunarityādyāparivartāntāt| atha tāmapi na sañjānīte| kathamityāha iyaṃ setyādi vāśabdāntam|
evamapītyebhireva tribhirākāraiḥ| sa cedevaṃ caratīti tathaivāsaṃjānannasamanupaśyan|
iti ṣoḍaśī vivṛddhiḥ||

śikṣāyā vācakaḥ parivartaḥ śikṣāparivartaḥ||

āryāṣṭasāhasrikāyāḥ prajñāpāramitāyāḥ sāratamānāmni pañjikāyāṃ ratnākaraśāntiviracitāyāṃ pañcaśiṃtitamaḥ
parivartaḥ||

