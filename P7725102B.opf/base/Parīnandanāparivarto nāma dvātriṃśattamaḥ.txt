XXXII

parīnandanāparivarto nāma dvātriṃśattamaḥ|

sahapratilabdhānāmityādi| anena labdhānāṃ samādhīnāṃ tatkālajamanuśaṃsamāha| ata eva sahaśabdaḥ
samānakālatārthaḥ| pratilabdhānāmiti pratilabdheṣu satsu| ebhireva nayeriti yathoktavastubhiraṣṭābhirabhisamayaiḥ|
ebhireva nāmabhiriti sarvākārajñatādibhiḥ| sarvāsu ca jātiṣu
na jātu buddhavirahito'bhūdityuddeśaḥ| asya nirdeśa uttaro granthaḥ svapnāntaragatopīti yāvat|

tatra khalvityādirupodghātaḥ parīndanāyāḥ| tadanenāpi paryāyeṇaiti sadāpraruditavṛttāntenāpi|
tasmāttarhītyādinā anuśāsanīśabdaparyantena prathamā parīndanā| atra ca tathāgatādhiṣṭhāneneti
vacanaṃ kimartham ? mahārthatvābhdagavatī bavhantarāyā ca vinā buddhādhiṣṭhānena likhitumapi
[na] śakyeti pradarśanārtham| iyamasmākamanuśāsanītīyamasmākaṃ parīndanā| yathā
asyāḥ śravaṇādikaṃ na vicchidyate tathā tvayā kartavyamityarthaḥ| tatkasya hetoriti| tatparīndanaṃ
kena prayojanenetyarthaḥ| ata āha| atra hītyādi|

tatkathamityādinā dvītīyaparīndanāyā upodghātaḥ| asmin mama samucchaya iti mama śarīre| tathataditi|
etatpremādikam| etenopādghātena dve parīndane| yata āha dvirapi trirapīti| parīndāmīti
samarpayāmi| anuparīndamītyānukūlyaṃ samarpayāmi| kathaṃ parīndanetyata āha yatheyamityādi|
anyaḥ puruṣa ityabhaktaḥ| kasmādasyāmetāvadgauravamityata āha| yāvadityādi bahuvidhāśca
pūjābhiriti yāvat|

bhagavatyāḥ parisamāptimudyotayan saṅgītikāra āha| idamavocadityādi| idamiti prajñāpāramitāsūtram|
avocaditi bhāṣitavān| bhagavāniti śāstā| parārtharasikāstathāgatāḥ| parārtha ca parārthakriyā
bhagavatyā deśanā| tata āha| āttamanā iti| niruttaradharmadeśanayā prītaḥ sannityarthaḥ|
śrotāraḥ kimukurvannityāha| bhagavato bhāṣitamabhyanandanniti| abhipūrvo nandiḥ
sakarmakaḥ| sa kadācidabhilāṣe vartate| kadācitprītau| yadā prītau tadā tadālambanamevāsya
karma bhavati| tatpunaḥ karma bhagavato bhāṣitam| eṣaiva deśanā| ke punaste śrotāra ityāha|
te cetyādi| lokaḥ sattvasamūhaḥ| sa ca śrotṝṇāṃ rājagṛhasya ca prakṛtatvānmanuṣyasamūha
eva kevalo gamyeta| tathā mā bhūditi viśeṣaṇaṃ kriyate| sadevamānuṣāsuragandharvaśceti| te
ca bodhisattvādayaḥ sadevādiśca loka iti samuccayaḥ||

parīndanābhidhāyī parivartaḥ parīndanāparivartaḥ||

nānāvibhramalāñchanavyapagamādagrāhyamagrāhakam|

bhātyetattathatātmanā samarasaṃ yasyāmaśeṣaṃ jagat||

prajñāpāramitā vikalpataraṇī sā bodhisattvasya dhīḥ|

dhīraiḥ saiva viśuddhipāragamane tāthāgatī kathyate||

sa(śa)satyaṣṭau yadabhisamayān yatsahasrāṇi cāṣṭau|

sūtraṃ tatte bhagavati mayā yaśca labdho vibhajya||

puṇyaskandhaḥ phalatu sa yathā yuktimuktiṃ prajānām|

niḥsīmānāṃ mama ca vaśitāṃ viśvakāryakriyāsu||

anupamaguṇamṛṣṭā nirmalāśeṣavarṇā|

harati bhavaratiṃ vo bhāratī gautamasya|

bhavati mahati(?) vartiryā dayā snehapūrṇe

janamanasi tadantarjjyotiṣaḥ saṃkramāya||

prajñāpāramitāyāḥ pramitāyā daśaśatībhiraṣṭābhiḥ|

sāratametyabhisamaye sphuṭā ghanā pañjikeyaṃ me||

ye dharmā hetuprabhavā hetuṃ teṣāṃ tathāgato hyavadat|

teṣāṃ ca yo nirodha evaṃvādī mahāśramaṇaḥ||

?(?) samvat ā to rājñaḥ śrīharṣadevarājye śrīgaṇḍigulmaviṣaye| kulaputrakāyasthaḥ (? sthasya)
paṇḍitaśrījīvandharaśiṃ(siṃ)hasya pustako(? stike)yamiti||0||

