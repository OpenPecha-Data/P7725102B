XXVII

sāraparivarto nāma saptaviṃśatitamaḥ|

māyopamaparivartasyānte prathamo grāhyavikalpa uktaḥ| itare trayo vikalpā iha sāraparivarte
vaktavyāḥ| tatra dvitīyaṃ grāhyavikalpamadhikṛtya śāstram|

[135] bhavaśāntiprapātitvānnyūnatve'dhigamasya ca|

parigrahasyābhāve ca vaikalye pratipadgate||5-10||

[136] parapratyayagāmitve samuddeśanivartane|

prādeśikatve nānātve sthānaprasthānamohayoḥ||5-11||

[137] pṛṣṭhato gamane ceti vikalpo'yaṃ navātmakaḥ|

nivṛttipakṣādhiṣṭhānaḥ śrāvakādimanobhavaḥ||5-12||

adhigamanyūnatādau doṣe bodhisattvapraheye[']bhāvānnivṛttipakṣādhiṣṭhāno navavidhaśca śrāvakādīnāṃ
manobhavastairaheyatvāt| etānāha atha khalvityādinā'tha khalu bhagavānityataḥ prāk|
tatra śāriputra ekamāha| tataḥ subhūtirekaṃ tato devaputrāstrīn| punaḥ subhūtiścaturaḥ| ihāpi
pratipakṣāḥ paṭhyante| tadviparyayeṇa vikalpā gamyante| sāre batāyamiti bataśabdo harṣe|
utkṛṣṭaṃ phalaṃ samyaksaṃbodhiḥ| so'nusāraḥ| tannimittaṃ bodhisattvaścarati| katama ityāha|
ya ityādi| prajñāpāramitā cātra ubhayanairātmyajñānamucyate| tasyāṃ carataḥ saṃsāre
nātyantamudvego nirvāṇe nātyantamutkaṇṭhā| ubhayoranupalambhatvāt| tatoyamanuttarāṃ samyaksambodhimadhigacchediti
pratipakṣaḥ| anyathā tu saṃsāre vā patetpañcabhiḥ pāramitābhiḥ| nirvāṇe
vā pudgalanairātmyajñānāt| ata eva ca vinā prajñāpāramitayā bodhisattvo bodhisattvākhyāṃ
na labhate| tadyathā samyagabhiṣiktopi cakravartinaḥ putraścakravartiśabdaṃ vinā saptabhī
ratnairityadhigamanyūnatāvikalpaḥ||

saraṇaṃ sāraḥ| karma dharmaḥ| gamyatā sudharṣaṇatetyarthaḥ| viparyayādasāro durddharṣaṇatā|
ataḥ pāramitānāṃ durddharṣaṇatve sa carati yaścarati prajñāpāramitāyām| sā hi tāsāṃ parigrahasamarthā|
tadyathā strīṇāṃ sadhūrtake nagaramārge śasrapāṇipuruṣa iti pratipakṣaḥ| anyathā
sudharṣaṇāḥ syuriti parigrahābhāvavikalpaḥ||

etadabhavaditi namaskartavyā ityādyatha khalvityataḥ prāk| namaskartavyāsta iti kutaḥ ? pratipattisākalyādaparādhīnatvāduddeśānivṛtteśca|
ata evāhuḥ yairityādi| sarvamabhinirhṛtānīti
pratipattitaḥ pañcabhiḥ pāramitābhiḥ| ihetyubhayanairātmyavedinyām| ata eva gambhīrāyāmiti
pratipakṣaḥ| tasyāmacaratāṃ pratipattivaikalyaṃ syāt| tataste mārādibhiḥ suyodhanāḥ syuḥ|
akṣatakavacā iva yodhāḥ pratiyodhairiti pratipattivaikalyavikalpaḥ||

tathetyādi| ye ceti vartate| tatheti prajñāpāramitāpradhānāsu pāramitāsu caranta iti hetau śatṛpratyayaḥ|
tathā caraṇādityarthaḥ| tataḥ kimityāha| bhūtakoṭirityādi| yathā hi cakravartī
pradhānaṃ mahāprabhāvatvāt, kodrārātīḥ (? koṭṭarājānaḥ) tadanuvartinastathaiva prajñāpāramitā
pradhānaṃ tayā saṃsāranirvāṇayoranupalambhāt| yathā te pāramitābhiḥ saṃsāre na pātyante
tathā pudgalanairātmyajñānavaśena bhūtakoṭiṃ na sākṣātkurvanti| yadi tu prajñāpāramitā
pradhānaṃ na syāt tadā hīnabodhiṃ bhūtakoṭiṃ sākṣātkuryureveti parapratyayagāmitvavikalpaḥ||

anenāpītyādi| aneneti vakṣyamāṇena| tamevāhurya ityādinā na sākṣātkurvantīti| kutaḥ ? uddeśaḥ
samyaksaṃbodhau litsā| kutastasmādanivṛttiḥ ? yato na tāvatprajñāpāramitā tato nivartate
tadarthameva tasyāṃ caraṇāt| nāpītarāḥ| tadanupraviṣṭānāṃ tāsāmapyanivṛtteḥ| tadyathā sarvāḥ
kunadyo mahānadīmanupraviśya samudrameva gacchanti na nivartata ityuddeśanivṛttikalpaḥ||

navāpyete vikalpā mahatyorbhagavatyo svārthasampattimadhikṛtya yojitāḥ| ataḥ prādeśikatvanānātvavikalpau
yathā tayoruktau tathā tāvad brūmaḥ| pāramitāpañcakaṃ vāmahastavat| ṣaṣṭhī dakṣiṇahastavat|
ubhābhyāṃ sarvakṛtyeṣu vyāpārasiddheriti pratipakṣaḥ| yadi tu dakṣiṇahastaprāyā
ṣaṣṭhī na syāttadā prādeśikaḥ syādvyāpāra iti prādeśikavikalpaḥ||

yathā hi nānārasāḥ kunadīmahānadyo mahāsamudramanupraviśyaikarasā bhavanti tathā nānārasāḥ pañca
pāramitāḥ ṣaṣṭhīmanupraviśyaikarasā bhavantīti pratipakṣaḥ| nānārasāḥ tathaiva tāḥ samyaksambodhāvapīti
nānātvavikalpaḥ| asyāṃ tu bhagavatyāṃ parārthasannāhamadhikṛtya dvāvimau
vikalpau subhūtirāhetyādinā| atha khalvityādinā tatra sannahyanta ityanena duṣkaratvaṃ darśitamanantānāṃ
sattvānāmarthasya kartumaśakyatvāt| tathāpyevameva sannāhaḥ kartavya īdṛśīṃ
mahāśayatāmantareṇa svaparārthayoḥ kartumaśakyatvāditi pratipakṣaḥ| sarvasattvānāmarthasya
kenacidakaraṇādātmavineyānāmarthāya sannāhaḥ kartavya iti prādeśikatvavikalpaḥ||

nānātvavikalpapratipakṣaḥ samatā| tāmeva vivakṣuḥ paramaduṣkaratvamāha te cetyādinā| vainayikā
iti vinayārhāḥ sattvāḥ| tathāpi kasya duṣkaratetyata āha| evaṃ cetyādi| dṛṣṭāntena dṛḍhīkartumāha|
ākāśamityādi| tatkasya hetoriti kutaḥ sādharmyādityarthaḥ| ata uttaraṃ ākāśetyādi|
anenetyupasaṃhāraḥ| punadrdṛḍhīkartumāha| ākāśenetyādi| ākāśopamaiḥ sattvairityarthaḥ|
kuto vivāda ityāha| ayaṃ cetyādi veditavyāntam| caśabdo hetau| vivādaḥ kalahaḥ| sattvānayaṃ
vinetukāmaste cāsattvātpariharantīti kalahaḥ| vainayiketyādi| yathā ca vineyā na santi
tathā vinayitāpi| tata ubhayāsattayā sutarāṃ paramaduṣkaratā| evamiyaṃ bodhisattvena sarvasattvātmasamatā
draṣṭavyā yataḥ śaknuyāt svaparārthau kartum| sa punarasyāṃ caran kathaṃ
jñeya ityāha| sa cedityādi| na saṃsīdatīti na khidyate sutarāṃ prīyata ityarthaḥ| tatkasya
hetoriti| mattasya prajñāpāramitāyāṃ caraṇaṃ kasya hetornaiva kasyacit| dharmanairātmyā'darśanāditi
bhāvaḥ| ata uttaraṃ sattvaviviktatayetyādi| evamityādinā draṣṭavyāntenopasaṃhāraḥ|
viviktatā hi sarvadharmāṇāṃ samateti vistareṇa pratipakṣaḥ| nānā sattvā nānā dharmāstato
nāstyekarasā prajñāpāramiteti nānātvavikalpaḥ||

evaṃ devaputrā ityādi| eva bhāṣyamāṇāyāmiti| evamidānīṃ mayā deśyamānāyāṃ sarvadharmaviviktatāyāmiti
caryākāle deśyamānāyāṃ bodhisattvo na saṃsīdatīti sambandhaḥ| na saṃsīdatīti sthānaprasthānayorna
muhyati| kena gantavyaṃ kva vā sthātavyamiti| tayaiva sarvadharmasamatāsaṃvedinyā
prajñāpāramitayorasaṃmohāt| tathāhi| yena bodhistena gantavyaṃ bodhau sthātavyam|
te ca gatisthitī tasyā eva svādhī ne hetuphalāvasthe| tato yena sā gacchati yatra vā tiṣṭhati
tatpariṇāmitā api pañca pāramitāstenaiva gacchanti tatraiva tiṣṭhanti| tadyathā cakravartinaścakraratnaṃ
yena gacchati yatra vā tiṣṭhati sarvo balakāyastenaiva gacchati tatraiva
tiṣṭhatīti pratipakṣaḥ| avijñāḥ pañcapāramitāḥ ṣaṣṭhī nirābhāsā| tataḥ sthānaprasthānayoraniścayaḥ
sthānaprasthānaṃ(na)sammohavikalpaḥ||

yata ityādi na saṃsīdatīti prasāditametat| yataśca na saṃsīdati tato gamyate carati prajñāpāramitāyāṃ
pūrvameveti śeṣaḥ| anyathā kuto na saṃsīdet| tadyathā cakravartinaścakraratnamagrato
gacchati paścādbalakāya iti pratipakṣaḥ| udāraviṣayatvātpañcapāramitāḥ prāk pravartante|
sūkṣmaviṣayatvāt pṛṣṭhataḥ ṣaṣṭhīti pṛṣṭhato gamanavikalpaḥ||

ityukto dvitīyo grāhyavikalpo navavidhaḥ||

prathamaṃ grāhakavikalpamadhikṛtya śāstram-

[138] grāhakaḥ prathamo jñeyo grahaṇapratimokṣaṇa|

manaskriyāyāṃ dhātūnāmupaśleṣe trayasya ca||5-13||

[139] sthāne cābhiniveśe ca prajñaptau dharmavastunaḥ|

śa(sa)ktau ca pratipakṣe ca yathecchaṃ ca gatikṣatau||5-14||

dravyasannātmā 'prathamo grāhakaḥ'| sa cāsti prajñāpāramitāvat| sā hi kiñcidgṛṇhāti kiñcinmuñcatīti
grahaṇamokṣaṇavikalpaḥ| sāpi na gṛṇhāti na muñcatīti pratipakṣaḥ||

gṛhyanta eva dharmāsteṣāṃ manasikārāditi manasikāravikalpaḥ| na sa dharmānmanasikarotīti pratipakṣaḥ||

manasikarotyeva dharmāstraidhātuke śleṣāditi traidhātukaśleṣavikalpaḥ| nāsau traidhātuke śliṣyatīti
pratipakṣaḥ||

traidhātuke sthitaḥ kathaṃ tatra na śliṣyatīti sthānavikalpaḥ| nāsau kvacittiṣṭhatīti pratipakṣaḥ||

satyabhiniveśe kathaṃ na tiṣṭhatīti abhiniveśavikalpaḥ| nāsau kiñcidabhiniviśata iti pratipakṣaḥ||

asti bodhisattvasya dharmavastūnāṃ prajñaptiḥ| dānapāramitā śīlapāramitā yāvat sarvākārajñateti
sarvavastuprajñaptivikalpaḥ| sāpyasya nāstīti pratipakṣaḥ||

śa(sa)kta eva samyaksambodhau tāmabhisambudhyate| anyathā vaimukhyāditi śa(sa)ktivikalpaḥ| aśa(sa)ktāḥ
sarvadharmā aparigṛhītāḥ| na cāśa(sa)ktaḥ kiñcidabhisambudhyate| sa cedevaṃ carati
carati prajñāpāramitāyāmiti pratipakṣaḥ||

dānapāramitā'śūnyā śīlapāramitā'śūnyetyevamādi pratipakṣavikalpaḥ| sopi bodhisattvasya nāstīti
pratipakṣaḥ||

sarvākāraiḥ sarvadharmāṇāmanupalambhe yathecchagamanaṃ tasya kṣatiḥ| sā bodhisattvasyāstīti
yathecchagamanavyāghātavikalpaḥ| sopi tasya nāstīti pratipakṣaḥ|

amī nava prabhedā mahatyorbhagavatyoruktāḥ| asyāṃ tu sāmānyena dravyasadgrāhakavikalpaṃ sapratipakṣamāha|
atha khalvityādinā nāpītyataḥ prāk| jānanneveti na hi bhagavataḥ kiñcidajñātamasti|
bodhisattvo mahāsattva iti lokaprasiddhito dravyasatpudgalarūpaḥ sa kena kāraṇena
na saṃsīdatīti dravyasadgrāhakavikalpaḥ| tasya pratipakṣo'nupalambhaḥ| tamevāha| viviktatvādityādinā|
asattvādityarthaḥ| sa hi svayamasat kutaḥ saṃsīdatīti|

dvitīyaṃ grāhakavikalpamadhikṛtya śāstram-

[140] yathoddeśamaniryāṇe mārgāmārgāvadhāraṇe|

sanirodhe samutpāde vastuyogaviyogayoḥ||4-15||

[141] sthāne gotrasya nāśe ca prārthanāhetvabhāvayoḥ|

pratyarthikopalambhe ca vikalpo grāhako'paraḥ||4-16||

ete nava vikalpāḥ pṛthagjanānāṃ prathamasyaiva bhāvānna teṣāṃ dharmāḥ| tairapraheyatvāt| teṣāṃ
pratipakṣaḥ ṣaṣṭhī yathā sūtram| yathā sārathiraśvānāṃ sanmārgeṇa yathoddeśaṃ netā tathā
ṣaṣṭhī pañcānāmiti pratipakṣaḥ| ṣaṣṭhyabhāvānniyanturabhāvādyathoddeśāniryāṇavikalpaḥ|

sarvākārajñatāmārgo bodhisattvānāṃ mārgaḥ| hīnabodhimārgasteṣāmamārgaḥ| tayoravadhāraṇaṃ ṣaṣṭhyaiveti
saiva pratipakṣaḥ| tadabhāve mārgāmārgāvadhāraṇavikalpaḥ|

naiṣā kasyaciddharmasyotpādikā nirodhikā vā dharmatāṃ pramāṇīkṛtyeti pratipakṣaḥ| utpādikā buddhadharmāṇāṃ
nirodhikā tadāvaraṇānāmityutpādanirodhavikalpaḥ|

sarvadharmā na saṃyuktā na visaṃyukta iti pratipakṣaḥ| saṃyuktā visaṃyuktā veti saṃyogaviyogavikalpaḥ|

rupādau yāvatsarvākārajñatāyāṃ na sthāsyatīti yogaḥ karaṇīyaḥ| sarvadharmāṇāṃ kvacidapyasthitatvāditi
pratipakṣaḥ| rūpe yāvatsarvākārajñatāyāṃ sthāsyatīti sthānavikalpaḥ||

yathā hi phalakāmo bījamavaropya samyak savardhya yāvatphalāni paripācya bhakṣayati| evaṃ mahābodhikāmaḥ
pāramitāsu śikṣitvā tābhiḥ sattvānanugṛhya saṃsārānmocayatīti pratipakṣaḥ| bodhau
cittamutpādya sattvānupekṣata iti gotravipraṇāśavikalpaḥ||

prārthito'rthaḥ prārthanā| sarvadharmavaśavartitāmanuprāptukāmena ṣaṣṭhyāṃ śikṣitavyamiti pratipakṣaḥ|
tacca śikṣamāṇe sā na syāditi prārthanābhāvavikalpaḥ||

ṣaṣṭhī hetuḥ sarvadharmāṇāṃ samudra iva sarvaratnānāṃ tayā paribhāvitā hi śukladharmā buddhadharmā
bhavantīti pratipakṣaḥ| ṣaṣṭhyabhāve heturna syāditi hetvabhāvavikalpaḥ||

prajñāpāramitāyāṃ carantaṃ traiyadhvikā buddhāḥ samanvāharanti| na ca rūpādito yāvanna sarvākārajñatātaḥ|
api tu yatra na rūpādi yāvadyatra na sarvākārajñatā tathā samanvāharantīti pratipakṣaḥ|
rūpādito yāvatsarvākārajñatātaḥ samanvāharantīti pratyarthikadharmopalambhavikalpaḥ||

etepi na va prabhedāḥ mahatyorbhagavatyoruktāḥ| asyāṃ tu sāmānyenaiva prajñaptisaṃgrāhakavikalpaṃ
sapratipakṣamāha| nāpītyādinā api tu khalvityataḥ prāk| kaściddharma iti ātmaprajñaptiviṣayaḥ
skandhādiḥ| na saṃsīdatīti svayamasattvāt| ata evāha| tatkasyetyādi| kaściddharma
iti skandhādi cittaṃ vā| sopītyādi| yena dharmeṇeti cittena yo dharma iti bodhisattvaḥ|
evametadityādirabhyupagamaḥ| iyatā pratipakṣa uktaḥ|

mā bhūd dravyasatsattvaḥ| ahaṃkāraviṣayaḥ skandhādiśvattaṃ vā bodhisattva iti prajñaptisaṃgrāhakavikalpaścaturthaḥ||

evaṃ bhagavatā caturvidhāvikalpapratipakṣabhūtā bhagavatī vistareṇa deśitā| bodhisattvastu tasyāṃ
caran yathā jñeyastadāha| api tu khalvityādi| bhāṣyamāṇe granthataḥ| deśyamāne arthataḥ|
nirdeśyamāne nirviśeṣaṃ kathanāt| upadiśyamāne rahasyakathanāt| na saṃsīdati na mandībhavati|
na viṣīdati khedāt| na viṣādamāpadyate santatakhedāt| nāvalīyate cittanamanāt| na
saṃlīyate santataṃ tannamanāt| vipṛṣṭhaṃ vaimukhyāt| bhagnapṛṣṭhaṃ punarasāṃmukhyāt| nottrasyati
trāsonmukhatvāt| na saṃtrasyati samyak trāsāt| nainamāpadyate sātatyena| tadā veditavyaṃ
caratyasyāṃ prajñāpāramitāyāmiti| asyāmacarataḥ saṃsīdanādīnāmavaśyaṃbhāvāt|

subhūtirāhetyādinā pāramitāntena subhūterabhyupagamaḥ| evamityādinā| asyāṃ carato'nuśaṃsātiśayānāha|
anugṛṇhanti viśeṣādhānataḥ| samanvāharanti smaraṇataḥ| tepi tasya buddhā bhagavanto
dharma deśayantīti sambandhaḥ| kīdṛśā ityāha| bhikṣusaṃghetyādi| kīdṛśasyetyāha| prajñāpāramitāyāṃ
carata ityādi| nāma cetyādi| nāma saṃjñā| gotraṃ gārgyādi| balaṃ kāyabalaṃ buddhibalaṃ
ca| varṇaḥ pariśiṣṭā guṇāḥ| rūpaṃ varṇasaṃsthāne| etāni parikīrtayamānāḥ prakarṣeṇa
prakarṣarūpam| udānamiti guṇaharṣobhdavāṃ gāthāṃ udānayantyudāharanti| kasya guṇā ityāha
tasyetyādi| tadyathāpītyādinā dṛṣṭāntamāha| evamevetyādinā dārṣṭāntikam| kiṃ sarveṣāmityādinā
praśnaḥ| uttaraṃ no hīdamityādinā| sarvasaṃgāḥ sarve'bhūtopalambhāḥ| santi bhagavannityādinā
punaḥ praśnaḥ| uttaraṃ santītyādinā| ime ta ityādinopasaṃhāraḥ| aparānapyāha yepītyādinā|
imepītyādinopasaṃhāraḥ|

punaraparamityādinā avinivartanīyānāṃ vaśitā tasyāḥ prāptiḥ| tāmavakrāntāḥ praviṣṭāḥ| buddhairnāmādiparikīrtanasyānuśaṃsamāha|
yeṣāṃ khalvityādinā punaraparamityādi| kathamadhimokṣyantītyāha|
evametadityādi| teṣāṃ ceti na kevalamakṣobhyasya keṣāmityāha| ye cetyādi teṣāṃ ceti|
akṣobhya-tabdodhisattvānām| evamityādinā śravaṇānuśaṃsamupasaṃhṛtya tathātvapratipattyādīnāmanuśaṃsotkarṣamāha|
evamanuśaṃsātiśayeṣūkteṣu prakṛtāyāḥ prajñāpāramitāyā viśeṣanirdeśa
āparivartāntābhdaviṣyati| taṃ prastotuṃ subhūtirāha yadā bhagavannityādi| tathatāvinirmukta
iti| tathatāmātrasyeva prakhyānāt| parikalpitasya nānāvidhasyāpratibhāsanāt| na kaściddharma
upalabhyate| tadā koyamityādi sugamam| tathataiva tāvannopalabhyata iti tasyā agrāhyatvāt|
yaḥ sthāsyatīti bodhisattvaḥ|

sajjatīti vihanyata ityarthaḥ| ārabhyeti adhikṛtya| dharmavādīti yuktivādī| dharmasyeti buddhanirvāṇasya|
anudharmamanukūlaṃ mārgaḥ| vyākurvan ācakṣāṇaḥ| vyākaromyācakṣe| sarvadharmāṇāṃ
viviktaṃ vivekaḥ śūnyatā| tasminvihāraḥ samādhiḥ sarvadharmāṇāṃ anupalambhaḥ| tasminvihāraḥ
yaḥ khalu punarityādinā subhūtervihārādvodhisattvavihārasyortṣa darśayati| upapattimāha|
tathāgatavihāraṃ hītyādinā| carataḥ samādhiniṣpattaye| viharato niṣpannena samādhinā|
śeṣaṃ subodham| durbodhaṃ tu prāgeva vyākhyātam||

sārādiḥ parivartaḥ sāraparivarttaḥ|

āryāṣṭasāhasrikāyāḥ prajñāpāramitāyāḥ sāratamānāmni pañjikāyāṃ ratnākaraśāntiviracitāyāṃ saptaviṃśatitamaḥ
parivartaḥ||

