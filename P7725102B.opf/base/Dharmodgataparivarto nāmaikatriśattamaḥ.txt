XXXI

dharmodgataparivarto nāmaikatriśattamaḥ|

evamukta ityādi| na khalvityādi pratijñā| acalitā hi tathateti hetuḥ| tathāgatānāṃ kimāgatamiti
cedāha| yā cetyādi| evamuttarepi hetavaḥ sasamarthanā veditavyāḥ| sarve caite hetavaḥ
śūnyatāparyāyā nimittabhedāttu bhedaḥ| ākāśadhāturākāśasādharmyāttathataiva| nanu dvātriṃśanmahāpuruṣalakṣaṇāśītyanuvyañjanavirājitavigrahastathāgato
na punastathatādaya ityata āha|
na hi kulaputrānyatretyādi| tathataiva suviśuddhā tathāgata iti bhāvaḥ| sa hi teṣāṃ svābhāvikaḥ
kāya iti nyāyaḥ| evaṃ tathatāditathāgatayorabhedamuktvā'tyantābhedaṃ darśayitumāha|
yā cetyādi| eṣāmeva dharmāṇāmiti tathatādīnāṃ tathateti parikalpitarūpaśūnyatā| yā ca sarvadharmāṇāmiti
skandhadhātvādīnāṃ yā ca tathāgatasya| ekaivetyādiruddeśaḥ| punarekaivetyādi
nirdeśaḥ| hetumāha| yadutāsattvāditi| adravyatvānna punaryathālakṣaṇamabhāvāditi bhāvaḥ|
punastathāgatānāmagatigatyorabhāvaṃ yathākalpanamasattvāt| bhāvakalpanā tu saṃjñāviparyāsāditi
dṛṣṭāntaiḥ pratipādayitumāha| tadyathāpītyādi| madhyānhakālasamaya iti| madhyānhaścāsau
kālaśca| tasya samayaḥ| āgamanaṃ yathā ca grāmaṃ praviṣṭa iti viśaterarthasya gativiśeṣatvāt
kartari ktaḥ| tathehāpi tathāgatam abhiniviṣṭā iti| dharmākāyā iti dharmatākāyāḥ|
hastikāyasyetyādau kāyaḥ samūhaḥ| pariniṣpattiriti bhūtatvam| muṣāvādastatsādharmyān vañcaka
ityarthaḥ| ata evāha abhūta iti| amoghaṃ dāyakasya mahāphalahetutvāt| ata eva dakṣiṇīyāḥ|

prabhāvyante upalabhyante| kāyapariniṣpattiḥ caramabhavasaṃgṛhītā| nāpi kvacidgacchatīti parinirvāṇakāle|
na kvacidastīti parinirvāya yatra gacchati| hetarūpādānakāraṇaṃ pratyayāḥ sahakāriṇaḥ|
tatra śabdasyopādānaṃ śabdaparamāṇava ityeke| vāyuparamāṇava ityapare| tatra upadhānī
tantrīveṣṭanaṃ cakulikā| upavāṇyo apradhānatantrayaḥ| ādyantayoḥ na śabdo niścaratīti
vacanaṃ madhye sarvatra sambandhanārtham| nirhetukāśabdāt svārthe'ṇa nairhetukī|

saṃkṣobhitāni saṃpracalitāni| jihmībhūtāni naṣṭacchāyāni| utsṛjanti smeti muñcanti sma| vihāyasamiti
ākāśam| svakena kāyena dharmodgatamabhicchādayati smeti tasyāgrataḥ sarvakāyena bhūmau
patati smetyarthaḥ| kiyantaṃ kālamityata āha saptavarṣāṇīti| avakrāmaṇaṃ praveśanam|
yadvayamiti yadā vayam| anuvartamānā ityanukurvatyaḥ| divyamityākāśabhavam| cittasyānyathātva
pṛthivīsekavaimukhyam| iti pratisaṃkhyāyeti evaṃ nirūpya sarvāṇi tānīti dārikāśatāni|
tāni tānīti śastraviśeṣaṇam| avatāramavakāśaḥ| adhyatiṣṭhadityakarot| gandhamityatra adhyatiṣṭhaditi
cakāreṇānukṛṣyate| parīṣṭiḥ paryeṣaṇā|

kīdṛśī tatrāryasya dharmodgatasya dharmadeśanā'bhūdityata āha| tatreyaṃ dharmodgatasyetyādi
sugamam| yadutaśabdaḥ sāmānyenoddiṣṭasya viśeṣaṃ dyotayati| ebhistriṃśatā ākārairityarthaḥ|
ata evāsyāḥ śrutabalenotpannā| ebhireva triṃśatākāraiḥ sadāpraruditasya bodhisattvasyotpannāstriṃśatsamādhayaḥ
paṭhiṣyante| prajñāpāramitāyāḥ samatā sarvadharmeṣu| kutaḥ ? sarvadharmasamatayā|
sā hi dharmadhātvālambanā| sa ca samānaḥ sarvadharmeṣu| prajñāpāramitāyā viviktatā|
kutaḥ ? sarvadharmaviviktatayā| yataḥ sarvadharmāḥ svalakṣaṇairviviktāḥ| ataḥ sāpi
viviktā svalakṣaṇapratibhāsaiḥ| sā kadācidasmādvivekāccalatīti cedāha| prajñāpāramitāyā
acalanatā| kutaḥ ? sarvadharmācalanatayā| yataḥ sarvadharmā na vivekāccalanti| tataḥ sāpi
na vivekāccalati| mananāccalatīti cedāha| prajñāpāramitāyā amananatā| kutaḥ ? sarvadharmāmananatayā|
amananā hi sarvadharmāḥ| na te kiñcinmanyante niḥsvabhāvatvāt| tataḥ sāpyamananā|
kimasau kenāpi stambhitā yato na calatīti cedāha| prajñāpāramitāyā astambhitatā| kutaḥ
? sarvadharmāstambhitatayā| na hi vivekāccalanti sarvadharmāḥ kenāpi stambhitāḥ| kiṃ tarhi
? prakṛtyaiva viveke sthirāstataḥ prajñāpāramitāpi sthirā| ādau samatāmātramuktaṃ naikarasatā|
tāmapyāha| prajñāpāramitāyā ekarasatā sarvadharmeṣu| kutaḥ ? sarvadharmāṇāmekarasatayā
tathataikarasā hi sarvadharmāḥ svalakṣaṇānāmabhāvāt| tadvatprajñāpāramitāpi svalakṣaṇānāmapratibhāsāt|
prajñāpāramitāyā aparyantatā| kutaḥ ? sarvadharmāṇāmaparyantatayā| tathā hi
dvau paryantau pūrvā ca koṭiraparā ca| tau ca na staḥ sarvadharmāṇām| atītānagatayorasattvāt|
tasmādaparyantāḥ sarvadharmāḥ| tadvatprajñāpāramitāpi| prajñāpāramitāyā anutpādatā|
kutaḥ ? sarvadharmānutpādatayā| tathāhi niḥsvabhāvāḥ sarvadharmāḥ| tasmānnotpadyante kharaviṣāṇavat|
tasmādanutpādāḥ| tadvatprajñāpāramitāpi| anirodhā prajñāpāramitā| kutaḥ ? sarvadharmāṇāmanirodhatayā|
na hyamī nirudhyante'sattvāt kharaviṣāṇavat| tadvatprajñāpāramitāpi|
prajñāpāramitāyā aparyantatā| kenopamānena ? gaganāparyantatayā| tathāhi gaganasya nāsti
paryanto daśasu dikṣu triṣu cādhveṣu| evaṃ prajñāpāramitāyāḥ| [yā] daśadiktraiyadhvikā sarvadharmatathatāmātraprathanāt|
samudrāparyantatayā prajñāpāramitāparyantateti| yathā hyākāśasya
nāstyantastathaiva daśadiglokadhātūnāṃ kimpunarananteṣu lokadhātuṣu samudrāṇām| tataḥ
siddhā samudrāparyantatā| tadvatprajñāpāramitāyāḥ| tathā hi yā teṣāṃ samudrāṇāṃ tathatā
yā ca sarvadharmāṇāṃ yā ca prajñāpāramitāyāḥ, ekaivaiṣā tathatā| tathatālambanā ca prajñāpāramitā|
tasmātsamudrāparyantatayā prajñāpāramitāparyantateti siddham|

nanu svapnopamatayāpi jñānaṃ prajñāpāramitā gaganopamatayāpi| tatra pūrvā vicitrapratibhāsā
uttarā nirābhāsā| kathamanayorekārthatetyata āha| meruvicitratayā prajñāpāramitāvicitrateti|
yathā hyekarasamākāśaṃ prakṛtyā tathāpi merupārśvānāṃ vicitrāṇāmādhipatyāttadvadeva vicitraṃ
khyāti| evamekarasaiva tathatā na vicitrā| tathatālambanā ca prajñāpāramitā| yastu svapnopamādijñāne
vicitrapratibhāsaḥ so'bhūtaparikalpadharmaḥ| tasmātsvapnopamamāyopamādijñānaṃ
saṃvṛtiḥ| nirābhāse yā ca parimārthike jñāne sattvanāmavatāraṇāya nirdiśyate, nirābhāsapṛṣṭhabhāvī
cāvikalpoyaṃ tadanubhūtaniścayārthaḥ| tasmātsiddhamidaṃ meruvicitratayā prajñāpāramitāvicitrateti|

nanu saiva nirābhāsā prajñāpāramitā svayamanubhūyamānaṃ paramārthamitthaṃ niścinoti niḥsvabhāvāḥ
sarvadharmā iti| tatkathamasau nirvikalpetyata āha| gaganākalpanatayā prajñāpāramitākalpanateti|
prajñāpāramitāyā yākalpanatā na sā kiñcidvikalpayati vikalpapāragatatvāt| tadyathā
gaganaṃ na kiñcidvikalpayati jaḍatvāt| ajaḍā prajñāpāramitā kinna vikalpayatīti cet|
uktamatra| vikalpaśca bhrāntirabhrāntā ca sā| tasmānna vikalpayatīti siddham|

rūpāparyantatayā prajñāpāramitāparyantateti| yathā hyākāśamaparyantaṃ tathārūpaskandhopi| yatrānyadrūpaṃ
nāsti tatrāvaśyaṃ tamaḥ prakāśo vāsti| tadvattadīyatathatāpratibhāsinī prajñāpāramitāpyaparyantatā|
yathaiva samudrāparyantatayā prajñāpāramitāparyantatā'smābhirvyākhyātā
tathaiva sattvānāmānantyāt vedanāparyantatayāpi saṃskāraparyantatayāpi vijñānāparyantatayāpi
pṛthivīdhātvaparyantatayāpi apdhātvaparyantatayāpi tejodhātvaparyantatayāpi vāyudhātvaparyantatayāpi
ākāśadhātvaparyantatayāpi vijñānadhātvaparyantatayāpi vyākhyātavyā| atha
yā vijñānaskandhāparyantatayā yā ca vijñānadhātvaparyantatayā tayoḥ ko viśeṣaḥ ? skandhadhātuśabdābhyāṃ
prayogakṛtaḥ|

vajropamadharmasamatayā prajñāpāramitāsamateti| cittadhāraṇāddharmaḥ samādhiḥ| tasya yā sarvadharmeṣu
samatā tayomānena prajñāpāramitāyāḥ samatā sarvadharmeṣu sarvadharmāsambhedanatayā
prajñāpāramitāsambhedanateti sarvadharmāṇāmasambhedo abhedaḥ| bhedakānāṃ svalakṣaṇānāmabhāvāt|
tadvatprajñāpāramitāyā api na bhedaḥ| samvedyamānenaiva rūpeṇa teṣāṃ tasyāmabhāvāt|
sarvadharmānupalabdhitayā prajñāpāramitānupalabdhiteti| sarvadharmā na kiñcidupalabhante|
rūpasya jaḍatvāt| śeṣāṇāmapyātmani paratra vā grāhakatvāyogāt| nāpyupalabhyante grāhakābhāvāt|
tadvatprajñāpāramitāpi nopalabhate nāpyupalabhyate| tasmātteṣāṃ tasyāścānupalabdhitā|
sarvadharmāvibhāvanāsamatayā prajñāpāramitāvibhāvanāsamateti| vibhāvanāṃ parebhyo vācā
deśanā| sā sarvadharmāṇāṃ na vidyate tasmādavibhāvanayā samatā teṣām| tadvatsarvālambaneṣu
prajñāpāramitāyā avibhāvanāsamatā| sarvadharmaniśceṣṭatayā prajñāpāramitāniśceṣṭateti| ceṣṭā
īhāvyāpāraḥ| avyāpāraḥ sarvadharmāḥ| kathaṃ tarhi kaścitkutaścidutpadyate ? idaṃpratyayamātreṇa|
asmin satīdaṃ bhavati, asati na bhavatītyetāvatā hetuphalabhāvaḥ| tasmādamī niśceṣṭāḥ
tadvatprajñāpāramitāpi| sarvadharmācintyatayāpi prajñāpāramitā'cintyateti| yathā hi
dharmāḥ parebhyo na deśyante nirviṣayatvādvācaḥ| tathā svayamapi na cintyante na nirūpyante
vāgvikalpayorekārthatvāt| tadvatprajñāpāramitāpyacintyā| veditavyetyante yat paṭhyate tatsarvadharmasamatādivākyeṣu
sarveṣu sambadhyate'ntardīpakatvāt|

atha khalvityādi| atheti deśanāparisamāptau| tathā niṣaṇṇasvaṃveti śrutāsanādanutthitasya| athetyuddeśaḥ|
kṛtaḥ| tasyaiva nirdeśaḥ tasyāṃ velāyāmiti| yenaiva krameṇa yairevākāraiḥ prajñāpāramitā
deśitā tenaiva krameṇa tairevākāraistriṃśatsamādhaya utpannā iti samudāyārthaḥ|
tatra sarvadharmasamatādyākāratvātsamādhayastathā vyapadiśyante| kathamamī ākārāḥ ? ebhi
prakārairvastujñānāt| yathoktam-

vastujñānaprakārāṇāmākāra iti lakṣaṇam|

iti| kiṃ tarhyālambanam ? tadeva vastu yathāsvam| athavā sarvadharmasamatādirevālambanam| tadālambanatvātsamādhayastathoktāḥ|
vastūnyadhiṣṭhāni| ākāro yathāsvaṃ nirnimittatādiḥ| evaṃ
pramukhānīti triṃśatsamādhipramukhāni| kathameṣāṃ pramukhatvam ? ebhiravaśeṣāṇāmākṣepāt|
śatasahasrāṇīti lakṣāṇi||

dharmodgatena lakṣitaḥ parivartastatparivartaḥ||

āryāṣṭasāhasrikāyāḥ prajñāpāramitāyāḥ sāratamānāmni pañjikāyāṃ ratnākaraśāntiviracitāyāmekatriṃśattamaḥ
parivartaḥ||

