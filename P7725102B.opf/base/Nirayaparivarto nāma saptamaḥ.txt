VII

nirayaparivarto nāma saptamaḥ

laukiko bhāvanāmārgastrayo manaskārāḥ| taduktaḥ| lokottarastu bhāvanāmārgo 'nirhāraḥ śuddhiratyantaṃ'
iti pūrvamuddiṣṭaḥ| tatra nirhāramadhikṛtya śāstram-

[55] svabhāvaḥ śreṣṭhatā tasya sarvasyānabhisaṃskṛtiḥ|

nopalambhena dharmāṇāmarpaṇā ca mahārthatā||2-25||

pañcāṅgāni nirhārasya| 'tasya' iti bhāvanāmārgasya prajñāpāramitāviśeṣasya 'svabhāvaḥ' sarvajñajñānapariniṣpādakatvādidharmacakrapravartakatvaparyantaḥ|
'śreṣṭhatā' ṣaṭ pāramitāsu| abhinirhāraḥ
sarvadharmāṇāṃ 'anabhisaṃskāraḥ'| anupalambhena sarvadharmānarpayatīti 'arpaṇā'|
sarvadharmānupalambhenaiva bodheḥ prāpaṇāt 'mahārthatā' iti| ata āha| atha khalvityādi|
asya hi bhāvanāmārgasya svabhāvaḥ prajñāpāramitā| kīdṛśītyāha| sarvajñajñānasya pariniṣpattiḥ
yataḥ sā tathoktā| sarvajñatvamiti sarvāvaraṇavāsanānusandhiprahīṇaṃ jñānam| prahāṇasampatsahitā
jñānasampadityarthaḥ| tadapi sarvajñatvameva| atropapattiravabhāsakaroti| sarvāvaraṇatamaḥprahāṇamavabhāsaḥ|
tatkareti prahāṇasampat| sarvadharmaparamārthapratibhāso vā
avabhāsaḥ| tatkareti jñānasampat| ataścaināṃ namaskaromi sāṃpratam| namaskaraṇīyeti| āyatyāṃ
pratikṣaṇam| ekena padena dve sampadāvukte| idānīṃ padadvayena prahāṇamāha| anupalipteti
sarvāvaraṇamalakṣayāt| sarvalokanirupalepeti triadhātukamalakṣayāt| idānīṃ padatrayeṇa
jñānamāha| sarvadharmaparamārthapratibhāsa ālokaḥ| tatkarā| atra dvau hetū padadvayenāha|
timiramajñānam| tadviparyayo vitimiraṃ jñānamityarthaḥ| sarva samagraṃ traidhātuka traidhātukaparamārthaḥ|
tasminvitimiram| tatkarā| ityālambanavyāptiḥ| kleśāśca dṛṣṭayaśca tā evāndhakārāḥ|
sarve ca te te ca teṣāṃ apanetrīti sarvavipakṣakṣayaḥ| iyatā sarveṇa svārthasampattiruktā|
parārthasampattimadhikṛtyāha| āśrayaṇīyetyādi| āśrayaṇīyā sarvapadaprepsubhiḥ|
agrāṇi padāni strota āpattiḥ sakṛdāgāmitvaṃ yāvatpratyekabodhiḥ| tatkarā| teṣāmupāyaḥ saptatriṃśad
bodhipakṣyāḥ| teṣāṃ kṣamakarī vighnaharaṇāt| yāvanna lokottarajñānaṃ tāvad andhāḥ|
teṣāṃ tadutpādanād ālokakarī| sarvabhayopadravaiḥ prahīṇa āloko lokottara eva bhāvanāmārgaḥ|
tatkarā| iyatā hīnayānikānāmartha uktaḥ|

bodhisattvārthamadhikṛtyāha| pañcacakṣurityādi| te hi parārthapradhānāḥ| tasya saiva sādhanamālambanabhedena
pañcacakṣuḥparivārā| abhedena saiva cakṣu sarvadharmaparamārthadarśanāt|
vyāpino darśanasya trayo vibandhāḥ| mohatamaritamirāṇi| tatra moho ajñānam| tamondhakāram|
timiraṃ cakṣurogaḥ| teṣāṃ vikaraṇī vidhvaṃsanī| saṃkṣepato vitimirakaraṇī timirasāmānyāt|
kimutpādayatītyata āha| sarvadharmāṇāmakaraṇīti| sarvadharmāḥ skandhadhātvāyatanāni| teṣāṃ
trayaḥ svabhāvāḥ| kalpitaḥ paratantraḥ pariniṣpannaśca| tatra kalpitaṃ na karoti tasya yathālakṣaṇamasattvāt|
paratantro abhūtaparikalpaḥ| tatra karoti tatpratipakṣatvāt| pariniṣpanno
dharmadhātuḥ| tamapi na karotyanādinidhanatvāt| samyagjñānaṃ karotīti cet ? na| anādinidhanacittasantānabhrāntinivṛtyaiva
samyagjñānasiddhe| kiṃ tarhi karotītyata āha| utpathetyādi|
utpatho dharmāṇāṃ parikalpanā tena prayātānām| mārge dharmanairātmyajñāne avatāraṇī|
kasya mārge ? sarvajñatāyāḥ| iyatā sarvajñajñānapariniṣpattiriti yaduktaṃ tatparārthepi
darśitam| yaduktaṃ sarvajñatvamiti tatparārthepyāha| sarvajñataivetyādinā| yadā hi vāsanānusandhiprahīṇatā
tasyāstadāsau sarvajñatetyarthaḥ| sā tarhi prajñāpāramitā utpādikā nirodhikā
utpannā niruddhā ca| netyāha| anutpādiketyādi| anutpādikā sarvadharmāṇāmiti vaiyavadānikānām|
anirodhikā sarvadharmāṇāmiti sāṃkleśikānām| anutpannāniruddheti svayam| paramārthato
yathāpratibhāsaṃ ceti bhāvaḥ| paramārtho hyeṣāṃ dharmadhātuḥ| tenaiṣāmanādinidhanatvādvālapratibhāsinā
rūpeṇātyanta-| samatvānnaiṣāmutpādanirodhau| ata evāha| svalakṣaṇaśūnyatāyāmupādāyeti
pratītyasamutpannaṃ punareṣāṃ tṛtīyaṃ svabhāvamupādāyāha| mātetyādi| mātā jananī|
kutaḥ ? sarvabuddhadharmā eva ratnāni teṣāṃ dātrītvāt| tānyeva hi samagrāṇi hetvavasthāni
bodhisatvānāṃ śarīram tata iyaṃ taddānātteṣāṃ jananī| buddhagrahaṇābduddhajananītvamarthādgamyate|
na punastāvatā buddhānāmatiśayo gamyate| ato viśiṣṭairguṇaiḥ punastadāha daśabaletyādinā|

daśa tathāgatabalāni| tatkarā| katamāni daśa ? "sthānāsthānajñānabalam| karmavipākajñānabalam|
nānādhātujñānabalam| nānādhimuktijñānabalam| indriyaparāparajñānabalam| sarvatragāminīpratipajjñānabalam|
dhyānavimokṣasamādhisamāpattisaṃkleśavyavadānavyutthānajñānabalam| pūrvenivāsānusmṛtijñānabalam|
cyutopapādajñānabalam| āśravakṣayajñānabalaṃ ca" iti| lakṣaṇameṣāṃ
yathoktaṃ mahatyo rbhagavatyoḥ| tatra sambhavāsambhavau sthānāsthāne| tadyathā duścaritānāmaniṣṭo
vipāka [:] sthānamiṣṭo'sthānamiti| karma ca vipākaśca| nānādhātuḥ puṇyāpuṇyādijanako'dhyāśayaḥ|
nānādhimuktistadyathā rāgadveṣādau sthitānāṃ dveṣarāgādau ruciḥ| indriyāṇi
śraddhāvīryasmṛtisamādhiprajñāḥ| teṣāṃ parāparatvaṃ vimātratā| ayaṃ mṛdvindriyo'yaṃ madhyendriya
ityādi| sarvatragāminīpratipat| rāgasya pratipakṣa iyaṃ pratipat| iyaṃ dveṣasyetyādi|
caturṇā dhyānānāṃ aṣṭānāṃ vimokṣāṇāṃ trayāṇāṃ samādhīnāṃ savitarkasavicārādīnāṃ catasṛṇāmārūpyasamāpattīnāṃ
navānāṃ cānupūrvavihārasamāpattīnām saṃkleśādikam| tatra saṃkleśa āsvādanādinā|
vyavadānamanupalambhādinā| vyutthānaṃ siṃhavijṛmbhitena vā avaskandakena vā|
pūrve nivāsaḥ pūrvajanma| tasminnanusmṛtiḥ smaraṇam| cyu[tyu]papādau sattvānāṃ maraṇotpattī|
āśravāḥ kleśāsteṣāṃ yaḥ kṣayo yena ca mārgeṇa kṣayastadubhayamāśravakṣayaḥ| sattvānām|
eṣāṃ sthānāsthānādīnāṃ sarvathā sarvadā samyagjñānaṃ tadiha sthānāsthānādijñānam| tadeva balamitarairaghṛṣyatvāt,
teṣāṃ vābhibhavanāt|

anavamardanīyetyabhibhavitumaśakyā| kuta ityāha| caturvaiśāradyakarītvāditi| siṃhavadatyantaniḥśaṃko
yuktavādī viśāradaḥ| tasya bhāvo vaiśāradyam| catvāri vaiśāradyāni| abhisaṃbodhivaiśāradyam|
āśravakṣayavaiśāradyam| āntarāyikadha[rma]vaiśāradyam| nairyāṇikadharmavaiśāradyaṃ
ca| abhisambodhistathāgatasya jñānasampat| āśravakṣayaḥ prahāṇasampat| tadubhayaṃ svārthaḥ|
āntarāyikā dharmā nirvāṇasya vibandhakāḥ nairyāṇikā dharmā nirvāṇasya prāpakāḥ| etadubhayaṃ
parārthaḥ| parebhyastadākhyānāt| teṣu vaiśāradyam| tatpratijñāpratiṣṭhāpaneṣvityarthaḥ|
tatkarā| anāthāḥ sattvā anādau duḥkhasāgare bhramatāmeṣāmadyāpi trāturabhāvāt| teṣāṃ
nāthastrātā bhagavān buddhaḥ| tatkarā| iyatā sarvajñajñānapariniṣpattireṣeti samarthitaḥ|
eṣaiva sarvajñatvamiti samarthayitumāha| saṃsāretyādi| saṃsāraḥ sāśravāḥ skandhāḥ| tasya
pratipakṣā hantrī| dharmadhātureva tasya hanteti cedāha| akūṭasthatāmupādāyeti| dharmadhāturhi
kūṭastho anādinidhanaikarūpatvāt| sa cetpratipakṣaḥ syāt tadā ādita eva saṃsāro na syāt|
prajñāpāramitā punarādimatī, uttarottaragāminī ceti saiva tasya pratipakṣaḥ| anena prahāṇasampaduktā|
jñānasampadamāha sarvetyādinā| sarvadharmāṇāṃ svabhāvaḥ paramārthaḥ| tasya
vidarśanī tatpratibhāsatvāt| svasya pareṣāñca parārthamadhikṛtyāha| paripūrṇetyādi| paripūrṇamekenāpyanūnatvāt|
triparivartadvādaśākāraṃ ca yaddharmacakram| dharmaḥ śāsanam| tadeva
cakraṃ vineyasantāneṣu caṃkramaṇāt| tasya pravartano pravartayitrī| buddhānāṃ tathaiva
tasya pravartanāt|

tatra dharmacakraṃ satyacatuṣṭayam| tasya trayaḥ parivartāḥ| idaṃ duḥkham| ayaṃ duḥkhasamudayaḥ|
ayaṃ duḥkhanirodhaḥ| iyaṃ duḥkhanirodhagāminī pratipaditi| satyacatuṣṭayasya svabhāvaparicchedaḥ
prathamaḥ parivartaḥ| tasyaiva yathākramaṃ parijñeyapraheyasākṣātkartavyabhāvayitavyatvaparicchedo
dvitīyaḥ parivartaḥ| tasyaivātmanā parijñātaprahīna(ṇa)sākṣātkṛtabhāvitatvaparicchedastṛtīyaḥ|
tasmāt triparivartaṃ tat| duḥkhasatyasya duḥkhasvabhāvaḥ parijñeyatvaṃ
parijñātatvaṃ ceti traya ākārāḥ| samudayasatyasya tatsvabhāvaḥ praheyatvaṃ prahīṇatvaṃ
cetiṃ traya ākārāḥ| nirodhasatyasya tat svabhāvaḥ sākṣātkartavyatvaṃ sākṣātkṛtatvaṃ ceti
traya ākārāḥ| mārgasatyasya tat svabhāvo bhāvayitavyatvaṃ bhāvitatvaṃ ceti traya ākārāḥ|
tasmāt dvādaśākāraṃ tat|

nanu pratītyasamutpannenāpi svabhāveneyaṃ [na] nirodhikā śāṃ(sāṃ)kleśikānāṃ vināśahetūnāmakiñcitkaratvāt|
nāpyutpādikā vaiyavadānikānāṃ mithyājñānanivṛttau cittamātrādeva samyagjñānotpatteḥ|
naitadasti| bandhyakṣaṇotpādanasyaiva santānanirodhatvāt| agninā śītanirodhavat|
prajñāpāramitayaiva mithyājñānanirodhe sati bhagavataḥ prāgabhūtasya samyagjñānasya taddhetukatvāt|
nirodhasya cāvastuno hetutvāyogāt| cittasyaiva ca niruddhavipakṣasya samyagjñānatvāt|
anyathā hi sarvabhrāntinivṛttikālepi vyāpi samyagjñānaṃ na syāditi bhāvanāmārgasya svabhāvaḥ||

kathamityādinā sarvajñatānuprāptaya ityetadantena śreṣṭhatā| sthātavyamiti vartitavyam| pūjābhiḥ
manasikartavyā guṇānusmaraṇaiḥ| namaskartavyā kāyavākcittaiḥ| nidānaṃ prastāvaḥ pṛcchāyāḥ|
hetustu bhagavatyāḥ śreṣṭhatā| prajñāpāramitāyā yatkauśalyaparigṛhītasya bodhisattvasyānumodanāsahagataṃ
puṇyamaupalambhikānāṃ pañca pāramitāmayāt puṇyādviśiṣyata itīdaṃ nidānamanantaroktatvāt|
yata iyaṃ tāsāṃ pariṇāyikā tataḥ śreṣṭheti hetuḥ| apariṇāyakamiti pariṇāyakarahitam|
abhavyamayogyam| jātyandhabhūtaṃ jātyandhasadṛśam| śeṣaṃ subodham| iti śreṣṭhatā||

atha khalvāyuṣmānityādinā abhinirhāro dvitīyāt evamuktāt prāk| prajñāpāramiteti bhāvanāmārgaḥ|
yaḥ pañcānāṃ skandhānāṃ yāvatsarvadharmāṇāmanabhisaṃskāro'nupalambhaḥ so'sya abhinirhāraḥ
pariniṣpādanam| avayavārthaḥ subodhaḥ| ityabhinirhāraḥ||

evamukta ityādi yāvata saṃkhyāṃ gacchatīti| katamaṃ dharmamityanāśravaḥ| na kaściddharmamiti|
dharmāṇāmarpaṇāyāścānupalambhādityarpaṇā||

atha khalu śakra ityādi śāriputravacanāt prāk| yadi na kañciddharmamarpayati na tarhi sarvajñatāmapīti
matvā śakra āha| kimiyamityādi| arpayatyeva kenacitparyāyeṇa| yathā tu nārpayati
tadbhagavānāha na yathetyādi| upalambho bālagrāheṇa rūpeṇa| nāma saṃjñā| saṃskāraḥ kalpanā|
yathā tvarpayati tatpṛcchati| kathaṃ tarhītyādinā| uttaraṃ yathetyādinā| yathā nārpayatīti
dharmāṇāmarpaṇāyāścāvikalpanāt| tatheti| avikalpanayā| na kañcidityādi| dharmāṇāmutpādādīnāṃ
cāvikalpanāditi bhāvaḥ| anutpādāyānirodhāyeti notpādāya na nirodhāyetyarthaḥ| asamarthasamāsattvāt|
ataśca anupasthitetyakiñcitkaratvāt| evamapīti sarvajñatārpakatvenāpi| dūrīkariṣyatītyasaṃmukhībhāvāt|
riktīkariṣyatīti saṃmukhībhūtasya jñānasya tallakṣaṇābhāvāt|
tucchīkariṣyatīti tat phalābhāvāt| na kariṣyatīti notpādayiṣyati| astyeṣa paryāya iti yathā
tvayoktaḥ| tatkasya hetoriti taddūrīkaraṇādikaṃ kutaḥ ? paridīpitāyāmiti nirdiṣṭāyām|
na rūpaṃ yāvanna buddhatvamiti na kiñciddharma ityarthaḥ| tasmāt kañciddharma paśyan dūrīkariṣyatīti|
yāvanna kariṣyatīmām| katamena paryāyeṇeti| kiṃ mahārthatayeti bhāvaḥ||

subhūtirāha netyādi| niḥsvabhāveṣu sarvadharmeṣu dvayābhāvāditi bhāvaḥ| asaṃkṣiptā vikṣipteti|
advayatvāt| evamapīti mahārthatayāpi| kimpunaḥ śabdādatiśayārthaḥ| evamityuktvā| tadevāha|
evamahamityādinā| niḥṣyanda iti tatpṛṣṭhabhāvī niścayaḥ| yaḥ sattvopalambha iti sambandhaḥ|
sattvaḥ pudgaladravyaṃ tadvad asvabhāvajātikā'svabhāvalakṣaṇam| jātirutpattiḥ| tābhyāṃ
rahitā| asyaiva nirdeśaḥ sattvāsvabhāvatayetyādinā| pariśeṣādgamyate sattvājātikatayā ajātikateti|
viviktatā śūnyatā| acintyatā cittānālambanatā| abhisaṃbodhanaṃ sākṣātkriyā| tadabhāvād
anabhisaṃbodhanatā| yathābha| sadbhuto arthaḥ| tasyānabhisaṃbodhanamagrahaṇaṃ sattvaḥ|
tadvatprajñāpāramitā| yathā sattvasya balasamudāgamanaṃ balaniṣpādanaṃ na kiñcit tathā
tathāgatasya prajñāpāramitayeti mahārthatā||

abhinirhārasya pañcāṅgānyuktāni| ṣaṣṭhasaptamepi staḥ| adhimokṣahetuḥ pratipakṣahetuśca| te'dhikṛtya
śāstram-

[56] buddhasevā ca dānādirupāye yacca kauśalam|

hetavo'trādhimokṣasya dharmavyasanahetavaḥ||2-26||

[57] mārādhiṣṭhānagambhīradharmatā'nadhimuktate|

skandhādyabhiniveśaśca pāpamitraparigrahaḥ||2-27||

atrādhimuktihetavastraya uktāḥ pādatrayeṇa| dharmavyasanaṃ pratikṣepaḥ| tasya catvāro hetava
itaraiḥ pañcabhiḥ pādaiḥ| 'anadhimuktatā' anadhimuktiḥ| tatrādhimokṣo'sminneva bhāvanāmārge'dhimuktiḥ|
tamāha| atha khalvityādinā na dhandhayiṣyatītyetadantena| adhimokṣayiṣyatīti
niścite vastunyevameva nānyathetyavadhāraṇamadhimokṣaḥ| taṃ kariṣyatītyarthaḥ| tatkarotīti
curādau pāṭhāṇṇic| tasyādhimokṣasya lakṣaṇaṃ tribhiḥ padairgatyantarapratiṣedhāyāha| tatra
kāṃkṣā bādhā| abādhyabādhanasya kāṃkṣāmātratvāt| vicikitsā saṃśaya eva| dhandhāyanamapratipattiriti
trīṇi gatyantarāṇi| dhandho'pratipattau| dhandho bhaviṣyatīti dhandhāyiṣyati|
lohitāderākṛtigaṇatvāt kyaṣ| ityadhimokṣaḥ||

adhimokṣasya trayo hetavaḥ| tatra dvau pṛcchati| kutaścyutvehopannaḥ kiyacciracaritāvī ceti|
sa iti yo'dhimoktā| adhimukto'dhimuktikāritreṇa lakṣyate| atastadāha| ya ityādinā| arthata
ityaṣṭābhirabhisamayaiḥ| arthanayata iti yathāsvaṃ teṣāmeva vastubhiḥ| dharmata ityebhireva
nāmapadavyañjanaiḥ| dharmanayata iti samāsavyāsādibhiḥ| anugamiṣyaṃtyanusaraṇāt| anubhotsyate
tathā jñānāt| anubodhayiṣyati tathaiva parān|

tatkasya hetoriti kuto liṅgāt| yaḥ kaścidityādinā liṅgamāha| me dṛṣṭa iti mayā dṛṣṭaḥ| sambandhavivakṣāyāṃ
ṣaṣṭhī| tadyathā subhāṣitasya śikṣate, nāgnistṛpyati kāṣṭhānāmiti| avadadhāti
sāvadhānaṃ karoti| satkṛtyeti bhaktito rucito vā| nopacchinatti vicchedākaraṇāt|

ciretyādinopasaṃhāraḥ| ciracaritāḥ pāramitā avituṃ śīlamasyeti ciracaritāvī| bahavo buddhāḥ
paryupāsitā yena sa tathoktaḥ| iti buddhasevādānādicaryā||

tṛtīyo'dhimokṣaheturupāyakauśalyam| tadāha| atha khalvityādinā sthaviraḥ subhūtirityataḥ prāk|
śakyā punariti kāṃkṣā praśnaḥ| śrotuṃ śabdataḥ| upalakṣayitumarthataḥ| samanvāhartuṃ kālāntare
smartum| upapādayituṃ cintākāle| upadhārayituṃ bhāvanākāle cetasi sthirīkaraṇāt| iyamiti
pratibhāsamānā| ihāmutra veti pratibhāsamānā dhārā| aneneti pratibhāsamānena| ākāreṇeti
lakṣaṇena| tadyathā gauḥ sāsnādimatvena| liṅgeneti kṛtrimeṇa cinhena| tadyathā gaurghaṇṭādinā|
nimitteneti svābhāvikena cinhena| tadyathā gauḥśuklatvādinā| nirdeṣṭuṃ parasmaiḥ|
śrotuṃ parasmāt|

bhagavānāha| uttaraṃ no hītyādi| skandhādiśa iti skandhādibhiḥ| rūpaskandha iti vā yāvaddharmāyatanamiti
vetyarthaḥ| kuta ityāha| sarvadharmaistaireva viviktatvādasyāḥ| tadapi kutaḥ
? niḥsvabhāvatvātteṣām| parikalpitena dharmasvabhāveneti bhāvaḥ| na cānyatreti| na cānyā tatparamārthatvāditi
bhāvaḥ| ata eva tadityādinā praśnaḥ| skandhetyādinottaram| vijñaptirūpaṃ
skandhādikameva| śūnyaṃ parikalpitena skandhādisvabhāvena| sā tasya tena śūnyatā vijñaptimātratā
prajñāpāramitā| tasmādadvayametaddvaṃvīkāram| nanu śūnyatāyā idaṃ lakṣaṇaṃ na prajñāpāramitāyā
ityata āha| śūnyatvādityādi| nopalabhyate skandhādi yathālakṣaṇam| yonupalambhaḥ
sarvadharmāṇāmiti tadviviktaprakāśamātropalambhalakṣaṇaḥ| na tūpalambhanivṛttimātram|
"nābhāvaḥ kasyacitpratipattiḥ pratipattiheturvā" iti vacanāt| yo'nupalambhaḥ sā prajñāpāramitā
prakṛṣṭajñānatvāt pāragatvācca| tathāpi nāsau prajñāpāramitā| syādyadi skandhādiśūnyatāmanubhūya
skandhādyavasīyeta| rajatādyavasāye śuktidarśanavat| etaddarśayitumāha| yadetyādi|
yadā tu yathānubhūtaniścayaṃ janayati na skandhā na dhāturnāyatanamiti tadā prajñāpāramitaiva|
tannisyandatvāt skandhādyabhāvaniścayasya| śuktiniścaye śuktidarśanavat| prāmāṇyāt|
tadyevaṃ yadyathāsti yathā ca nāsti yathā ca prajñāpāramitā syānna syādvā tasya sarvasya
samyagbodha upāyakauśalaṃ tṛtīyo'dhimokṣahetuḥ|

dharmavyasanaṃ vaktavyam| sa ca saddharmapratikṣayaḥ| kutaḥ ? dharmavyasanahetutvāt| dharmasya
vyasanaṃ vipat| dīrghadurgativāsena tasya śravaṇādyabhāvaḥ| durgaticiravāsahetutvāddharmavyasanahetutvam|
tasmāddharmavyasanam| tadeva dharmavyasanasaṃvartanīyaṃ karma| tatsaṃvartate'smāditi
kṛtvā| tadeva prastauti sthavira ityādinā| prajñāpāramitā| eṣa eva bhāvanāmārgaḥ|
tasyāṃ yogāpattiḥ samādhānaprāptiḥ|

vibhajyeti| kathaṃ vibhajya ? keṣāñci[cci]racaritāvinā(tā) bhavati keṣāñcinneti| tatkutaḥ ?
indriyāṇāṃ śraddhādīnāṃ vimātratayā nānātvena| tāmāha syādityādinā| asyāmagauravatā teṣāmabhūditi
sambandhaḥ| buddhānāmantikāditi| antike dūrāntikārthebhya iti pañcamī| tatsannidhāvityarthaḥ|
agauravatā aśu(su)śūṣaṇatā aśraddadhānatā ca| bhagavatyāṃ aparyupāsanatā aparipṛcchanatā
ca buddheṣu| tata iti śraddhāviyogāt| dharmavyasanasaṃvartanīyaṃ karma saddharmapratikṣepaḥ|
kṛtaṃ sakṛtkaraṇāt| sañcitaṃ punaḥ punaḥ karaṇāt| ācitaṃ paripūrṇam| upacitaṃ
vipākadanaśaktilābhāt| kāyena sāmagrī śrotumāgamanam| cittena nirvikṣepatā| vācā aprastutānabhidhānam|
evaṃ sāmagrimadadānā iti samyagaśṛṇvantaḥ| na jānanti granthataḥ| na paśyanti
arthataḥ| na budhyante svabhāvatrayabhedena| tato na vedayante viparītabodhāt| aśraddadhānā
ityādi tūktam| tasyopasaṃhāra evaṃ ta ityādinā| pratyākhyānaṃ manasā parityāgaḥ| pratikṣepo
vācā| pratikrośanaṃ nindā| upahatyeti dūṣayitvā| dagdheti kuśalamūladāhāt| chando vaśībhāvaḥ|
viparyayādvicchandaḥ śithilaḥ| ato vicchandayiṣyantīti śithilīkaraṇāt| vivecayiṣyantīti
manasā tyājanāt| vivartayiṣyantīti punaragrahaṇāt| iyatā pratyākhyānamuktam||

pratikṣepamāha nātretyādinā| pratikroṣaṇamāha naitadityādinā| apakrāntāḥ parimuktāḥ paribāhyā
ityeko'rthaḥ| sarva yathā bhavanti tathā sarveṇa aṅgena| sarva yathā bhavati tathā sarvaḥ
prakāraḥ| karmābhisaṃskāraḥ karma kriyā| upasthāpiteneti kṛtena| samutthāpitenetyupacitena|
saṃvartanī pralayaḥ| āavīcitalādā ca brahmalokādyasyāmagninā kṣīyate sā tejaḥsaṃvartanī|
kṣepsyante antarābhavaśarīreṇa| upapatsyante upapattibhavaśarīreṇa| samānā santaḥ| bahu
vata duḥkhaṃ ca tadvedanīyaṃ yasmāttathoktam|

prativarṇikādipadatrayaṃ samānārtham| 'lābhasatkāraṃ tebhya eva| yadartha te dṛśyeraṇ (dūṣyeran)|
tatkasya hetoriti| tatteṣāmadarśanādikaṃ kuta ityarthaḥ| kasambakaṃ pūtipūrṇam| tadatyaktamanyānyapi
parṇāni nāśayati| jātirjātam| kasambakavajjātameṣāmiti kasambakajātāḥ| kṛṣṇā
tṛṇaviśeṣaḥ| prākṛtabhāṣayā kaṇḍā| sāpi kṣetrādanapanītā kṣetraṃ nāśayati| nirjātirniṣpattiḥ|
kṛṣṇāvannirjātireṣāmiti kṛṣṇānirjātikāḥ| kṛṣṇo hi kṛṣṇasarpaḥ saviṣaḥ saṃśrṛ(sṛ)ṣṭān
daṣṭo saviṣīkaroti| anayeneti tebhyaḥ śrutaśraddhādinā'mārgeṇa| vyasanaṃ nirayādiduḥkham|
āgāḍhamābādhamiti mahatīṃ pīḍām| nigacchet spṛśediti prāpnuyādityarthaḥ| ālokaḥ prakṛtasya
karmaṇo vipākajñānam| śuklāṃśaḥ kuśalabhāgaḥ| tadyogāt śuklāṃśikaḥ| samavadhānaṃ yogaḥ|
śeṣaṃ subodham| iti dharmavyasanam||

evamukta ityādi| atra mārādhiṣṭhita ityādinā mārādhiṣṭhānamuktam| gambhīreṣu dharmeṣvanadhimuktisteṣu
śraddhāprasādābhāvenoktā||

punaraparamityādinā caturo hetūnāha| ātmotkarṣī parapaṃsako doṣāntaraprekṣītyeko rāśiḥ| ata
evāha| ebhirapi caturbhirityādi| tadatra dharmavyasanahetavaḥ ṣaḍuktāḥ| śāstre tu saṃkṣepataścatvāraḥ|
śeṣāṇāṃ skandhādyabhiniveśe'ntarbhāvāt| ātmotkarṣaṇādināṃ skandhādyabhiniveśe|

nirhāraparivarto'yaṃ saptāṅgasya nirhārasya dyotanāt| tathāpi nirayagranthasya bahutvānnirayaparivarta
ityucyate||

āryāṣṭasāhasrikāyāḥ prajñāpāramitāyāḥ sāratamānāmni pañjikāyāṃ ratnākaraśāntiviracitāyāṃ saptamaḥ
parivartaḥ||

