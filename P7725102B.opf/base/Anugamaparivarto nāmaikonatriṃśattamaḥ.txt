XXIX

anugamaparivarto nāmaikonatriṃśattamaḥ|

anupūrvābhisamaya idānīṃ vaktavyaḥ| tamadhikṛtya śāstram-

[168] dānena prajñayā yāvadbuddhādau smṛtibhiśca sā|

dharmābhāvasvabhāvenetyanupūrvakriyā matā||6-1||

'anupūrvikriyā' anupūrvaśikṣā anupūrvapratipadyā pūrvamuddiṣṭā saṃprati nirdeṣṭavyā| sā 'matā'
iṣṭā| kathamityāha| dānenetyādi| 'dānena' iti dānapāramitayā| 'prajñayā yāvad' iti prajñāpāramitayā|
yāvadgrahaṇācchīlapāramitayā kṣāntipāramitayā vīryapāramitayā dhyānapāramitayā
ca| 'buddhādau smṛtibhiśca' iti buddhādiviṣayābhiranusmṛtibhiḥ| cakāro bhinnakramaḥ| 'dharmābhāvasvabhāvena'
ceti bhāvapradhāno nirdeśaḥ| dharmāṇāmabhāvasvabhāvatvena cetyarthaḥ|
'iti' evaṃ 'sā matā'|

ataḥ sūtraṃ punaraparamityādi| evamiti vakṣyamāṇena vākyatrayeṇa| prajñāpāramitetyunupūrvakriyā|
anugantavyeti veditavyā| kathamityāha| sarvadharmāsaṅgataḥ prajñāpāramitā'nugantavyā|
sarvadharmāsambhedataḥ prajñāpāramitā'nugantavyā| sarvadharmāsambhavataḥ prajñāpāramitā'nugantavyeti|
tatrādau sarvadharmāḥ ṣaṭpāramitāḥ| tāsāmeva bodhimārgatvāt| dharmaśabdasya ceha
mārgavācitvāt| sarvadharmāṇāmasaṅgatā niḥsaṅgatā nirvighnatā| bodhisattvairanukramakaraṇīyeṣu
prathamacittotpādādiṣu sattvaparimocanānteṣu tayā(thā ?)sā'nugantavyā| tadyathā- "prathamacittotpādamupādāya
dānapāramitāyāṃ carannātmanā ca dānaṃ dadāti parāṃśca dānapāramitāyāṃ
pratiṣṭhāpayati dānasya ca varṇa bhāṣate| ye cānye dānapāramitāyāṃ caranti teṣāṃ ca
varṇavādī bhavati samanujñaḥ| sa tena dānena mahāntaṃ bhogaskandha pratilabhya dānaṃ dadāti
vigatamatsareṇa cittena annaṃ pānaṃ vastraṃ vilepanaṃ śayanamupāśrayamanyadvā pariṣkāropakaraṇaṃ
dadāti tadarthinām| sa tena dānena sattvān śīle samādhau prajñāyāṃ vimuktau vimuktijñānadarśane
ca pratiṣṭhāpayati| sa taireva śīlādiskandhaiḥ samanvāgataḥ śrāvakādibhūmimatikrāmati
bodhisattvāniyāmamavakrāmati buddhakṣetraṃ pariśodhayati sattvān paripācayati
sarvākārajñatāmanuprāpnoti dharmacakraṃ pravartayati| sattvāṃstriṣu yāneṣu pratiṣṭhāpya saṃsārātpratimocayati|
evaṃ khalu dānenānupūrvakriyā| tāṃ ca sarvānnopalabhate| tathā hyasyāḥ
svabhāvo nāsti| yasya ca svabhāvo nāsti so'bhāva iti dānapāramitayā'nupūrvakriyā| evaṃ śīlādibhirapi"
iti ṣaḍbhiḥ pāramitābhiḥ ṣaḍanupūrvakriyāḥ||

sarvadharmāsambhedataḥ prajñāpāramitā'nugantavyeti| sarvadharmāḥ ṣaḍanusmṛtayaḥ| tāḥ kathaṃ
dharmāḥ ? cittadhāraṇāt| api ca puṇyamapi loke dharma ucyate| tāśca bhāvanāmayaṃ puṇyam| sarvadharmāṇāmasaṃbhedato'bhinnatā
samatā| abhāvasvabhāvatvāt| tayā'nugantavyeti pūrvavat|
tathāhi-"bodhisattvaḥ prathamacittotpādamupādāya sarvākārajñatāpratisaṃyuktairmanasikārairabhāvasvabhāvānsarvadharmānadhimucya
ṣaḍanusmṛtīrbhāvayati| tāḥ svayaṃ ca bhāvayati parāṃśca
tāsu pratiṣṭhāpayati tāsāṃ ca varṇa bhāṣate| ye cānye tāsu caranti teṣāṃ varṇavādi bhavati
samanujñaḥ| sa tāstathā bhāvayannabhāvasvabhāvayogena saptatriṃśataṃ(taḥ) bodhipakṣān
yāvatsarvākārajñatāṃ paripurayati| so'bhāvasvabhāvenaiva sarvadharmānabhisaṃbudhya dharmacakraṃ
pravartya yāvatsarvasattvān parimocayati| tatra buddhaṃ bhagavantaṃ na rūpādiskandhairna
lakṣaṇānuvyañjanairna śīlādiskandhairna daśabalavaiśāradyapratisaṃvibhdirna mahākaruṇayā
na mahāmaitryā nāṣṭādaśabhirāveṇikairnāpi pratītyasamutpādato mānasikaroti| tatkutaḥ ?
abhāvasvabhāvatvātteṣāmityanusmṛtiramanasikāro buddhānusmṛtiḥ|

sa prajñāpāramitāyāṃ caranna kuśalā[ku]śalān dharmān manasikaroti| teṣāmabhāvasvabhāvatvādityamanasikāro
dharmānusmṛtiḥ|

yosau bhagavataḥ srāvakasaṃghaścatvāraḥ puruṣayugā aṣṭau mahāpuruṣapudgalāḥ svabhāvastasya nāsti|
yasya dharmasya svabhāvo nāsti so'bhāva ityamanasikāro saṃghānusmṛtiḥ|

tena prajñāpāramitāyāṃ caratā'khaṇḍe'cchidre'kalmāṣe'parāmṛṣṭe bhujiṣye vijñapraśaste samādhisaṃvartanīye
śīle sthitvā tacchīlamabhāvasvabhāvato manasikartavyamityamanasikāro śīlānusmṛtiḥ|

sa prajñāpāramitāyāṃ carannāmiṣaṃ vā aṅgapratyaṅgāni vā tyajan sarvaṃ tadabhāvasvabhāvato manasikarotītyamanasikāro
yo(tyā)gānusmṛtiḥ|

ye te devāḥ śrotaāpannāścāturmahārājakāyikeṣu yāvatparanirmitavaśavartiṣu deveṣūpapannāste sarve'bhāvasvabhāvā
ityanusmṛtiramanasikāro devatānusmṛtiḥ|"

iti ṣaḍbhiranusmṛtibhiḥ ṣaḍanupūrvakriyāḥ||

sarvadharmāsambhavataḥ prajñāpāramitā'nugantavyeti| svalakṣaṇadhāraṇāt dharmāḥ| skandhā dhātava
āyatanāni bodhipakṣāḥ pāramitā yāvatsarvākārajñateti sarvadharmāḥ| teṣāmasaṃbhavata ityasaṃbhavajñānato'nupūrvakriyā
veditavyā| asaṃbhavo'bhāvasvabhāvatā| tathā hi-"teṣāṃ nāsti
svabhāvaḥ| yasya svabhāvo nāsti so'svabhāvaḥ| sa prajñāpāramitāyāṃ caran prathamacittotpādamupādāya
sarvadharmāṇāmabhāvasvabhāvatāmadhimucya catvāri smṛtyupasthānāni catvāri samyakprahāṇāni
yāvatsarvākārajñatāṃ bhāvayati| so'bhāvasvabhāvān sarvadharmānabhisaṃbudhya dharmacakraṃ
pravartayati| tribhiśca yānaiḥ sattvān saṃsārātparimocayati" iti dharmāṇāmabhāvasvabhāvatayā
trayodaśyānupūrvakriyāḥ||

ita ūrdhvaṃ codyāni svayamūhyāni parihārāstu vaktavyāḥ| yadyabhāvasvabhāvāḥ pāramitā bhāvyante
tadā tabhdāvanā niṣphalā turagaviṣāṇabhāvanāvaditi codyam| parihāramāha| sarvadharmā nirvikārasamā
itītyādi| nirvikāro dharmadhātustena samāḥ sarvadharmā nābhāvamātreṇa| dharmadhātuścālambyamāna
āryadharmāṇāṃ heturbhavati| ata eva dharmadhāturitucyate| tatkuto vaiphalyam
?

nanu pratyātmavedya ātmā vijñaptiśca| ataḥ sati grāhake grāhyamapyastīti na yuktaḥ sarvadharmāṇāmabhāva
iti codyam| parihāramāha| sarvadharmāṇāmamanātmavijñaptitaḥ prajñānubodhanata
ityādi| anātmavijñaptita ityātmavilakṣaṇatvādanātmākāreṇa grāhyagrāhakavaidhuryādavijñaptyākāreṇa
ca| prajñānubodhanata iti pramāṇena pratīteḥ| ātmā hi nityaikarūpo jñātā na ca skandhādaya
ithambhūtāḥ| tasmādanātmatvena siddhāḥ| grāhyagrāhakavaidhuryācca| ata eva ca vijñaptyākāreṇāpi
siddhāḥ| grāhakalakṣaṇatvāttasyāḥ| grāhakābhāvādgrāhyamapi nāstīti siddhaḥ
sarvadharmāṇāmabhāvaḥ|

rūpādiśabdairyebhilapyante ta eva rūpādayaḥ| asti ca loke taisteṣāmabhilāpaḥ| śrotṝṇāṃ vyavahāraḥ
saṃvādaśca| tatkuto'bhāvaḥ sarvadharmāṇāmiti codyam| parihāramāha| nāmamātreṇetyādinā|
arthaśūnyaṃ nāma nāmamātram| tena te sarvadharmā abhilapyante| na hi buddhyākāra eṣāmartho
bāhyatvena prati [ya]te, bāhye ca pravṛtteḥ| nāpi bāhya evārthaḥ, asatyapi bāhye śabdādarthagateḥ|
buddhireva bāhyarūpeṇa śabdārtha iti cet| na caitasyā artho rūpaṃ, atyantabhedāt|
abhede vā na visaṃvādaḥ syāt| buddhimantaścārthavantā bhaveyuḥ| tasmādarthābhāvānnāmamātreṇa
vyavahāramātreṇābhilapyante| vyavahārastāvadastīti cedāha| vyavahāraścetyādi| na kvacidityarthābhāvat|
na kutaściditi vācakābhāvāt| nāpi kaściditi na vāciko na ca kāyiko nāpi
mānasaḥ| vācyavācakayorabhāvāt| sarvadharmā ityādinopasaṃhāraḥ| avyavahārā avyāhārā iti
teṣu tayorabhāvāt| ata eva cāvyāhṛtāḥ|

nanu rūpādīnāṃ pramāṇavattvāt tacchūnyatā api pramāṇavatya iti tadālambanā prajñāpāramitā pramāṇavatī
syāt| na ceṣyata iti codyam| parihāramāha| sarvadharmāṇāṃ apramāṇata iti| apramāṇatvāt|
tathā hi sarvadharmāṇāṃ nāsti pramāṇamabhāvalakṣaṇatvāt| ākāśasyeva rūpābhāvalakṣaṇasya,
tatastacchūnyatānāmapi nāsti pramāṇamavacchedakābhāvāt| tataḥ prajñāpāramitāyā apyālambanābhedāt|

yadi tarhi rūpādayo na santi kaitya(kimiti) nīlādayaḥ prakhyānti| dharmanimittānyetāni na dharmavastūni|
ekānekasvabhāvavirahāt, aprakāśātmanaḥ prakāśāyogācca| dharmanimittāni tu dharmabhrāntīnāmākārāḥ|
tā hi prakāśarūpatvāt prakāśamānāstairasabhdirapi rūpaiḥ prakhyānti|
asatkhyātilakṣaṇatvāda bhrāntīnām| yadyeva, na siddhayati prajñāpāramitā| sā khalvabhrāntā
sākārā tu buddhirbhrāntaiva| na ca nirākārā buddhiḥ svapnepyanubhūyata iti codyam| parihāramāha|
sarvadharmānimittata ityādinā| sarvadharmeṣvānimittaṃ nimittāstamayājjñānasya nirābhāsatā
nirākāratā| tataḥ prajñāpāramitā veditavyā| ākāraparivarjanādārūpyasamāpattivaditi
bhāvaḥ|

nanvayaṃ vikalpanimittānāṃ parivarjanāddharmadhātoḥ samyaṅmanasikāro na punaḥ prajñāpāramiteti
codyam| parihāramāha sarvadharmanirvedhata ityādi| nirvedhaśabdenātra prativedha uktaḥ|
sarvadharmāṇāṃ pariniṣpannena rūpeṇa prativedho jñānasākṣātkriyā sa teṣāṃ nirvedhaḥ| tata
iti tena lakṣaṇena prajñāpāramitā ityarthaḥ| pūrvatra hetau tṛtīyā| tadantāttam| tathā hi
tasyaiva samyaṅmanasikārasya śrutacintābhāvanānvayādanābhogato'nabhisaṃskārataḥ sarvadharmatathatāyā
niṣprapañcajñānamutpadyate| sa tasyāḥ prativedhaḥ| atha ko'rthaḥ prajñāpāramitā(ta)yā
śuddhiḥ ? naitadyuktam| tathā hi| kastayā śuddhyati ? nātmā tasyāniṣṭeḥ, na cittaṃ
pratikṣaṇabhedāt| atha cittasantānaḥ| sopyaśuddhaḥ śuddho vā prakṛtyā bhavet| pūrvasmin pakṣe
na tasya śuddhiraṅgārasyeva ghṛṣyamāna(ṇa)sya| dvitīyapakṣe vaiyarthyam| atha cittadharmatā
tayā śuddhyati| tadapyayuktaṃ nirvikāratvāttasyā iti codyam| parihāramāha| sarvadharmaprakṛtipariśuddhita
ityādi| sarvadharmāṇāṃ prakṛtistasyāḥ pariśuddhistatastena prayojanena
prajñāpāramitā'nugantavyā| anuṣṭhātavyetyarthaḥ||

nanūktaṃ tadapyayuktaṃ nirvikāratvāttasyā iti| uktametatkintu na yuktam| hetoranaikāntikatvāt|
sā hi prakṛtyaiva pariśuddhā atanmayatvāt, āgantukenāvaraṇamalairmalinīkriyate nabha ivātra
tamastuhinādibhiḥ| paścātprajñāpāramitayaiva teṣāṃ nirāsāddhiśuddhayati pavanādibhirabhrādimocanādiva
nabhaḥ|

nanu prajñāpāramitāpi bhagavataiva deśitā| deśanā ca sanimittameva jñānamutpādayati| tataḥ prajñāpāramitāpi
nirmimittā na yukteti codyam| parihāramāha| sarvadharmāvacanata ityādinā|
sarvadharmāṇāmavacanāt| vācāsvarūpamaprakāśya kevalaṃ sūcanāt| paramārthadarśanāya prajñāpāramitā'nugantavyā|

nanu keyaṃ viśuddhiḥ ? klaiśapakṣa (kṣaya) iti cet| punarbhavaḥ syādeva| atha hetukṣayājjanmāpi
kṣīyate tadā pariśiṣṭā saṃskārā yāvadāyuravasthāya svayameva nirudhyante| iti śrāvakabodhireva
syānnānuttarā samyaksambodhiḥ| satyāṃ vā viśeṣo vaktavya iti codyam| parihāramāha
tribhirvākyaiḥ| sarvadharmāṇāmanirodhata iti| anāśravāṇāṃ dharmāṇāmakṣayāt prajñāpāramitā'nugantavyā|
kathamanirodhaḥ ? prahāṇasamatayā| nirdeśatvena prahāṇādaviśeṣāt| sarvadharmāṇāmiti
sāṃkleśikānāṃ sarvadharmāṇāṃ nirvāṇaprāptitaḥ prajñāpāramitā'nugantavyā| yathā teṣāṃ
tathatā tathaiva ta iti jñānaṃ tathatāsamatā| tayā kathaṃ tathatāsamatetyāha| sarvadharmā
ityādi| nāgacchantyanāgatādadhvanaḥ, na gacchantyatītamadhvānaṃ, yata āgantavyaṃ yatra ca
gantavyaṃ tayorasattvāt| yataśca ajānānāḥ svasaṃvinmātre'dhvanāmajñānāt| jñānapūrvakatvācca
gatyāgamanayoḥ| tasmāt ajātā atyantājātita iti||

iyatā bodhisattvānāṃ svārthasampat prasādhitā| astu nāmaiṣāṃ svārthasampatsvārthasya loke prakṛtyaiva
priyatvāttadartha duṣkarasyāpi vyavasāyāt| parārthastu duṣkaratvānāmānantyāt paratvādvipratipattiḥ
bahulatvāditi codyam| parihāramāha ātmetyādinā| ātmā para iti yo ca bheda
[:] tasyādarśanātsarvasattvānāmātmasamatādarśanādityarthaḥ| tathā coktamāryavimalakīrtinirdeśe
"sumerusamāṃ satkāyadṛṣṭimutpādya bodhicittamutpādyate| tataḥ sarvadharmā virohanti"
iti|

ita ūrdhvaṃ duṣkarasaṃjñāpratipakṣeṇa yathā yathā pravekṣaṇīyaṃ tadāha samudraśabdādarvāk| tatrādau
sattvānāmarhattvadiṣu duṣkara saṃjñānirāsārthamāha| sarvadharmāḥ sattvavyahāraviṣayāḥ|
āryārhantaḥ yataḥ prakṛtipariśuddha| dharmatāmātratvāt| bhārānāropaṇatayeti niḥsvabhāvatvāt
bhāvasya| sattvavinayāya daśadigbuddhakṣetragamanena duṣkarasaṃjñānirāsāyāha| sarvadharmāṇāṃ
adeśāpradeśata iti| adeśatvācca prakṛtisvabhāvata iti| rūpādīnāṃ pratistasyāḥ svabhāvataḥ|
na hi tasyādeśo'patanadharmatvāt| nāpi pradeśo niraṃśatvādākāśavat| saṃsārasukhe
dustyajasaṃjñānirāsāyāha| sarvadharmāṇāṃ sāṃsārikāṇāṃ nirodhe prahalādanatvaṃ sukhasaṃjñotpādanatvaṃ
tataḥ prajñāpāramitā'nugantavyā|

"anityā vata saṃskārā utpādavyayadharmiṇaḥ|

utpadya hi nirudhyante teṣāṃ vyupaśamaḥ sukhamiti||"

itiśabdaḥ śrāvakavinayanasamāptyarthaḥ| bodhisattvavinayanamadhikṛtyāha| aratyaviratita iti|
ratiratyantamutkaṇṭhā nirvāṇe| tadabhāvo bodhisattvānāṃ aratiḥ| viratiratyantamudvegaḥ saṃsāre|
tadabhāvo bodhisattvānāmarati| tābhyāṃ prajñāpāramitā| iti saṃsāranirvāṇāpratiṣṭhānāya
pratyavekṣā| araktāviraktatayetyādinā vairāgyāya pratyavekṣā| sarvadharmā aśa(sa)ktā ityanabhiniviṣṭāḥ|
saṅgāsaṅgā saṅgatatpratipakṣau| tadvigatāstayoranupalambhāditi vikalpaprahāṇāya
pratyavekṣā| sarvadharmāḥ sarvamārgāḥ saptābhisamayāḥ| ta eva bodhiḥ| bodhiprāpakatvāt|
ata evāha| bodhiḥ| buddhajñānāvabodhanatayeti| avabodhana prāpaṇa iti bodhiḥ| sulabhāvabodhanāya
pratyavekṣā| sarvadharmāsvalakṣaṇadhāraṇāt| te śūnyānimittāpraṇihitā vijñānamātratvenārthavirahāt
sarvanimittāstamayāt| bhrāntiśarīre traidhātukapraṇidhānābhāvācca yathākramam|
iti mārgasaṃkṣepaḥ|

yadi vimokṣamukhānyapi teṣāṃ mārgastadā tāni bhāvayanto hīnabodhau pateyuḥ| ityata āha| sarvatyādi|
sarvadharmāḥ sarvabodhisattvamārgāḥ| bhaiṣajyamiti hīnayānaspṛhāmahāvyādhiharāḥ| kuta
ityāha| maitrīpūrvaṅgamatayeti| yato maitrī teṣāṃ puraḥsarī| api ca| sarvacaturbhirapramāṇaiḥ
saha viharaṇāt matrīvihāriṇaḥ| brahmabhūtā iti brahmaṇā tulyāḥ| tadvadeva doṣānutpādanādityuddeśaḥ|
sarvadoṣānutpādanata iti nirdeśaḥ| sarvadoṣā maitryādīnāṃ vipakṣo yathākramaṃ
vyāpādo vihiṃsā aratiḥ pratighānunayau ca| apraṇihitata iti nirvānotkaṇṭhāvirahāt| apratihatita
iti saṃsāre atyantānudvegāt| iti trayodaśavidho'pūrvābhisamayaḥ sānuṣaṅgaḥ||

ekakṣaṇābhisamayo vaktavyāḥ|

ekakṣaṇābhisambodho lakṣaṇena caturvidhaḥ||1-16||

iti yaḥ pūrvamuddiṣṭaḥ sa kathaṃ caturvidhaḥ ? sarvānāśravadharmaikacittakṣaṇābhisamayaḥ| vipākajasarvasāśravānāśravadharmaikacittakṣaṇābhisamayaḥ|
alakṣaṇasarvadharmaikacittakṣaṇābhisamayaḥ|
advayasarvadharmaikacittakṣaṇābhisamayaśceti||

tatra prathamamadhikṛtya śāstram-

[169] anāśravāṇāṃ sarveṣāmekakenāpi saṃgrahāt|

ekakṣaṇāvabodho'yaṃ jñeyo dānādinā muneḥ||7-1||

[170] araghaṭṭaṃ yathaikāpi padikā puruṣeritā|

sakṛtsarva calayati jñānamekakṣaṇe tathā||7-2||

prajñāpāramitāyāṃ carato bodhisattvasya 'ekaikenāpi dānādinā' cittakṣaṇena pravṛttena 'sarveṣāṃ'
anāśravāṇāṃ dharmāṇāṃ 'saṅgrahāt' ākṣepāt 'ekṣaṇāvabodhaḥ' ekacittakṣaṇābhisamayaḥ| 'ayaṃ'
iti prathamaḥ| tathā hi 'yathaikāpi pari(da)kā' 'puruṣapreritā sarvamaraghaṭaṃ(ṭṭaṃ)
sakṛccalayati' tathaikapadamapi dānādicittaṃ prayuktaṃ sarvamanāśravadharmasandohaṃ sakṛdevākarṣayatītyarthaḥ|
ataḥ sūtraṃ samudrāparyantatayā prajñāpāramitā'paryantatā'nugantavyeti|
atra prajñāpāramitā parigṛhītatvāt, sarvākārajñatā manasikārāvirahitatvācca| gambhīrodāra
ekaiko dānādicittakṣaṇaḥ prajñāpāramitetyucyate| tasyāparyantatā anāśravadharmākarṣakatvam|
teṣāmanyonyasambandhasya cirapariśīlitatvāt sānugantavyā veditavyā| kathamityāha| samudrāparyantatayeti|
gambhīrodārasya samudrasyāparyantatā sakṛdaparyantanimnagājalākarṣakatvam|
tāsāṃ parasparasaṃsargāt| tayā samudrāparyantatayā upamayā| tadvadityarthaḥ| iti sarvānāśravadharmaikacittakṣaṇābhisamayaḥ||

dvitīyamadhikṛtya śāstram-

[171] vipākadharmatāvasthā sarvaśuklamayī yadā|

prajñāpāramitā jātā jñānamekakṣaṇe tadā||7-3||

vipākajo dharmo vipākadharmastabhdāvastattāsāṃ 'avasthā' asyā iti yathoktā prajñāpāramitā| 'sarvaśuklamayī'
iti sarve kuśalā dharmāḥ sāśravā anāśravāḥ| ye purvamanena niḥsvabhāvatayā
bhāvitāste paścādvipākajāḥ| ataḥ prakṛtyaiva teṣāṃ naiḥsvābhāvyasaṃvedinī| tasmātsarvaśuklamayī|
īdṛśī sā yadā 'jātā' sampannā 'tadā' 'jñānaṃ' cittaṃ 'ekakṣaṇe' teṣu sarveṣvanābhogena|
anāśraveṣu sarveṣu sābhogaḥ prathamaḥ| ayaṃ tu dvitīyaḥ sāśravānāśravanirābhogaśca|
ataḥ sūtram| gaganāparyantatayā prajñāpāramitāparyantatā'nugantavyeti| prajñāpāramitāyāḥ vipākadharmatāvasthā
sarvaśuklamayī ca| ata evāparyantatā| teṣu sarveṣu bhāvābhāvaikarasā|
nirābhogaśca vipākajatvāt| tasyā aparyantatā veditavyā| kathamityāha| gaganāparyantatayā dṛṣṭānteneti|
gaganamākāśam| tacca rūpidravyābhāvaikarasamaparyantaṃ nirābhogaṃ ca parispandābhāvāt|
ata ubhayorapi aparyantatā sadṛśīti vipākajasarvaśukladharmaikacittakṣaṇābhisamayo
dvitīyaḥ||

tṛtīyamadhikṛtya śāstram-

[172] svapnopameṣu dharmeṣu sthitvā dānādivaryavā|

alakṣaṇatvaṃ dharmāṇāṃ kṣaṇenaikena vindati||7-4||

'svapnopameṣu dhāvadgandharvanagaropameṣu" iti mahatyorbhagavatyoḥ paṭhyate| śāstre tvekameva
padaṃ sarveṣāmekārthatvāt| sa punarartho vicitrairapi lakṣaṇaiḥ pratibhāsamānānāmeṣāṃ yathālakṣaṇamasattvādalakṣaṇatā|
tato māyopamatvādalakṣaṇeṣu sarvadharmeṣu 'sthitvā' ṣaṭpāramitāḥ
paripūrayan 'sarvadharmāṇāmalakṣaṇatvamekakakṣaṇenaiva 'vindati' jānāti| dhātūnāmekārthatvena
vindaterjñānavṛtteḥ| etadāha| meruvicitrayā prajñāpāramitāvicitratā'nugantavyeti|
māyopameṣu sarvadharmeṣvalakṣaṇatvena yadekarasaṃ jñānaṃ seha prajñāpāramitā| atastasyā
ekarasatvepi māyopamaiḥ sarvadharmapratibhāsairyā vicitratā sā meruvicitratayā dṛṣṭāntena
veditavyā| yathā hyākāśasya nīrūpatvādasatī meruṇā vicitratā'vabhāti| merupārśvānāṃ caturvarṇānāṃ
dikṣu tatsarvavarṇatayā prakhyānāt| tathā tasyā ityalakṣaṇasarvadharmaikacittakṣaṇābhisamayastṛtīyaḥ||

caturthamadhikṛtya śāstram-

[173] svapnaṃ taddarśinaṃ caiva dvayayogādanīkṣakaḥ|

dharmāṇāmadvayaṃ tattvaṃ kṣaṇenakena paśyati||7-5||

'snanaṃ taddarśinaṃ caiva' iti kudyoge kathaṃ dvitīyā ? kartavyo'tra yatnaḥ| athavā| anīkṣiteti
tṛn paṭhitavyaḥ| tṛtīye sarvadharmāṇāṃ svapnamāyopamairākārairvicitraḥ pratibhāsaḥ| caturthe
tu teṣāmastamayāccharanmadhyānhagaganasamo vigatasamastaviplavaḥ| tatra svapnadṛśyaṃ
narakacittaraṅgādisvapnaḥ| taddarśī ātmaiva tayorastamayāt| yastau vikṛte(tau) 'yogena'
[a]bhedena so'dvayaṃ' grāhyagrāhakaśūnyaṃ 'dharmāṇāṃ tattva' paramārthaṃ 'ekakṣaṇenaiva paśyati'|
enamāha| rūpāparyantatayetyādinā| iha caturtha ekakṣaṇābhisamayaḥ| prajñāpāramitā
tasyā aparyantatā| sarvadharmaparamārthasya kevalasya kevalavimalanabhonibhasya tena saṃvedanāt|
sā veditavyā| kathamityāha| rūpādīnāmaparyantayeti| kathaṃ teṣāmaparyantatā ? dvayapratibhāsāstamayāt|
yāvatkhalu dvayaṃ tāvatparyantaḥ parimitatvāt|

nanu rūpatadgrāhakayorastamayenāpi paryantatā ? ka āha rūpasyaiveti ? kintarhi ? rūpasya yāvadvijñānasya|
nanu tathāpi grāhakasyāstamayo nokta iti cet| na tasyāpi skandhaireva saṃgrahāt|
aprakāśātmano grāhakatvāyogāditi sarvadharmādvayatattvaikacittakṣaṇābhisamayaścaturthaḥ||

ekakṣaṇābhisamayaḥ saptamo'bhisamayaḥ||

aṣṭamo'bhisamayo dharmakāyaḥ| tasya catvāri vastūni| trayaḥ kāyāḥ kāritraṃ ca| tathāhi pūrvamuddeśaḥ
kṛtaḥ-

[174] sdābhāvikaḥ sasāṃbhogo nairmāṇika iti tridhā|

dharmakāyaḥ sakāritraścaturdhā samudīritaḥ||1-17||

iti|| dharmo mārgaḥ| sa ceha prakarṣagateḥ prakaraṇācca saptābhisamayalakṣaṇo gṛhyate| dharmalabhyaḥ
kāyo 'dharmakāyaḥ'| kāyaḥ śarīram| trīṇi śarīrāṇi buddhānāṃ trayaḥ kāyāḥ| uktaṃ hi
mahatyorbhagavatyoḥ-"sarvākārapariśuddhānāmanāśravāṇāṃ sarvadharmāṇāṃ yā prakṛtiḥ sa tathāgato'rhansamyaksambuddho
veditavyaḥ|| punaraparaṃ teṣāmeva dharmāṇāmadhigamādanuttarāṃ samyaksambodhimabhisambudhya
dvātriṃśatā lakṣaṇairaśītyānuvyañjanairalaṅkṛtakāyastathāgato'rhansamyaksambuddho
bodhisattvānāṃ paramaṃ mahāyānadharmamanuttararatiprītiprāmodyasukhopabhogāya
deśayati|| punaraparaṃ teṣāmeva sarvadharmāṇāmadhigamādanuttarāṃ samyaksambodhimabhisambudhya
tathāgato'rhansamyaksambuddho daśasu dikṣvanantāparyanteṣu lokadhātuṣu sarvakālaṃ
nānānirmāṇameghena sarvasattvānāmarthaṃ karoti" iti|| uktaṃ ca sūtrālaṃkāre-

"tribhiḥ kāyaiśca vijñeyo buddhānāṃ kāyasaṅgrahaḥ|

sāśrayaḥ svaparārtho'yaṃ tribhiḥ kāyairnidarśitaḥ||" iti|

tasmāt tribhireva kāyaiḥ kāritreṇa ca paricchedena caturdhā dharmakāya uktaḥ|

tatra svabhāvaḥ prakṛtiḥ| svabhāva eva 'svābhāvikaḥ'| vinayādibhyaṣṭhagiti svārthe ṭhak| athavā
tasminneva svabhāve bhavo viśuddhaḥ paraḥ prakarṣaḥ svābhāvikaḥ kāyaḥ| sambhogāya prabhavatīti
'sāmbhogikaḥ'| nirmāṇa nirmitiḥ| tena nirvṛttaḥ kāyo 'nairmāṇikaḥ'|

tatra svābhāvikamadhikṛtya śāstram-

[175] sarvākārāṃ viśuddhiṃ ye prāptā dharmā nirāśravāḥ|

svābhāviko mataḥ kāyasteṣāṃ prakṛtilakṣaṇaḥ||8-1||

teṣāṃ prakṛtidharmatā dharmadhātuḥ| nanu na dharmadhātustathāgato'tiprasaṅgāt| kiṃ tarhi ? dharmadhātuviśuddhiḥ|
tathā coktamārya buddhabhūmisūtre-"pañcabhirākāraiḥ susamuditabuddhabhūmeḥ
saṅgraho veditavyaḥ| katamaiḥ pañcabhiḥ ? dharmadhātuviśuddhayā ādarśajñānena samatājñānena
pratyavekṣaṇājñānena kṛtyānuṣṭhānajñānena ca" iti|

dharmadhātuviśuddhiḥ suviśuddho dharmadhātuḥ| suviśuddhānāṃ dharmāṇāṃ dharmateti nārthabhedaḥ
kaścit| ataḥ sūtram| sūryaraśmimaṇḍalāparyantāvabhāsanatayā prajñāpāramitāparyantāvabhāsanatā'nugantavyeti|
sarva eva trāsādidoṣarahitāḥ sphāṭikāḥ śuddhāḥ| tatra candrasūryābhyāmanye
śrāvakapratyekabuddhānāṃ vimuktikāyasyopamāḥ| sūryācandramasāvapi śuddhasphāṭikau| tayoretadadhikaṃ
yattau daśadigvyāpiraśmijālaṃ janayataḥ| tatastāvanantajñeyaviṣayamanantaṃ
jñānamutpādayato buddhānāṃ vimuktikāyasyopamāne| ata evāsau dharmakāya ityabhidhīyate| anantadharmāśrayatvāt|
tadiha dharmadhātuviśuddhijamanantaṃ jñānaṃ prajñāpāramitā| tasyā aparyantajñeyāvabhāsanatā
veditavyā sūryaraśmimaṇḍalāparyantāvabhāsanatayā dṛṣṭāntena| tathā hi
buddhadharmāṇāṃ suviśuddho dharmadhātuḥ sūryavat| tajjā prajñā prajñapāramitā sūryaraśmiṇḍalavat|
tayā yadaparyantāvabhāsanaṃ tadraviraśmimaṇḍalenāparyantāvabhāsanavat| tadanena
buddhānāṃ suviśuddho dharmadhātuḥ svābhāvikaḥ kāyastasya ca sarvatra jñeye jñānavaśitā darśitā|

tasyaiva sattvārthavaśitāṃ vyāpinityatvaṃ cādhikṛtya śāstram-

[176] paripākaṃ gate hetau yasya yasya yadā yadā|

hitaṃ bhavati kartavyaṃ prathate tasya tasya saḥ||8-9||

[177] varṣatyapi hi parjanye naivābījaṃ prarohati|

samutpādepi buddhānāṃ nābhavyo bhadramaśnute||9-10||

[178] iti kāritravaipulyādbuddho vyāpī nirucyate|

akṣayatvācca tasyaiva nitya ityapi kathyate||8-11||

'saḥ' iti svābhāvikaḥ kāyaḥ| 'prathate' nirmāṇaprathanāt| tadā tadeti gamyate 'yadā yadā' iti
vacanāt| tasya hitasya karaṇāyetyarthādgamyate| tasmāttadā tadaivetyata āha| 'varṣatyapi'
ityādi| 'iti' ityādi| 'kāritravaipulyaṃ' sarvabhavyeṣu kāritram| tasyaiva' iti kāritrasya|
iti svābhāvikaḥ kāyaḥ||

sāmbhogikasya kāyasya bahuvaktavyam| tatra sambhogamadhikṛtyāha| sarvaśabdāparyantatayā prajñāpāramitā'payantatā'nugantavyeti|
śāsturdeśayataḥ śrṛṇvatāṃ ca bodhisattvānāṃ yaḥ paramamahāyānadharmasaṃbodhaḥ
sā prajñāpāramitā| sa eva sambhogaḥ sambhogakāraṇatvāt| yaḥ punastajjānāṃ
mṛdumadhyādhimātrasaumanasyalakṣaṇānāṃ ratiprītiprāmodyānāṃ sukhasya cānubhavaḥ sa
mukhyaḥ sambhogaḥ| tasyāḥ prajñāpāramitāyā aparyantatā veditavyā| kathamityāha| sarvaśabdāpayantatayeti|
hetau tṛtīyā| yatastayoḥ sambodhayoryathākramamaparyantā deśanāḥ śabdajanyā
janakāśca te kathaṃ sarve ? nānā vineyānurūpaiḥ sarvairākāraiḥ prathanāt| kathamaparyantāḥ
? anidhanena tena kāyena deśanāyā niravadhikatvāt| tāthāgatasyāpi sambodhasyāparyantatā|
kuta ityāha| savabuddhadharmasamudāgamāparyantatayā prajñāpāramitā'paryantatā| yathoktaḥ
śāstureva mahāyānadharmasambodha iha prajñāpāramitā| tasyā aparyantatā| tatkāraṇasya sarvabuddhadharmāṇāṃ
samudāgamasyāparyantatayetyarthaḥ| te punardharmā mahatyobhagavatyoḥ paṭhyante|
saptatriṃśabdodhipakṣyā dharmāḥ| aṣṭau vimokṣāḥ| navānupūrvavihārasamāpattayaḥ| daśa
kṛtsnāyatanāni| aṣṭavabhibhvāyatanāni| araṇā samādhiḥ| praṇidhijñānam| catasraḥ pratisamvidaḥ|
sarvākārāścatasraḥ pariśuddhayaḥ| daśa vaśitāḥ| daśa balāni| catvāri vaiśāradyāni| trīṇyarakṣyāṇi|
trīṇi smṛtyupasthānāni| asaṃmoṣadharmatā| vāsanāsamudghātaḥ| mahākaruṇā| aṣṭādaśāveṇikāḥ
buddhadharmāḥ| sarvākārajñatā ceti|| ataḥ śāstram-

[179] bodhipakṣāpramāṇāni vimokṣāścānupūrveśaḥ|

navātmikā samāpattiḥ kṛtsna daśavidhātmakam||8-2||

[180] abhibhvāyatanānyaṣṭaprakārāṇi prabhedataḥ|

araṇāpraṇidhijñānamabhijñāḥ pratisamvidaḥ||8-3||

[181] sarvākārāścatasro'tha śuddhayo vaśitā daśa|

balāni daśa catvāri vaiśāradyānyarakṣaṇam||8-4||

[182] trividhaṃ smṛtyupasthānaṃ tridhā'saṃmoṣadharmatā|

vāsanāyāḥ samudghāto mahatī karuṇā jane||8-5||

[183] āveṇikā munereva dharmā ye'ṣṭādaśeritāḥ|

sarvākārajñatā ceti dharmakāyo'bhidhīyate||8-6||

bodhipakṣyāścāpramāṇānīti dvandvaḥ| 'anupūrvaśa' iti| anupūrva pareṇa saṃbadhyate| 'arakṣaṇa'
ityakaraṇīyarakṣaṇam| arakṣyamityarthaḥ| tat trividham| 'dharmakāya' iti| anāśravo buddhānāṃ
dharmarāśiḥ| yathāvasaramasmābhirbahavo vyākhyātāḥ| śeṣāniha vyācakṣīmahi|

'aṣṭau vimokṣā' iti| rūpī rūpāṇi paśyati suvarṇadurvarṇāni nīlapītalohitāvadātānīti prathamo
vimokṣaḥ| adhyātmamarūpasaṃjñī rūpāṇi paśyati pūrvavaditi dvitīyaḥ| śubhaṃ vimokṣaṃ kāyena
sākṣātkṛtvopasampadya viharatīti tṛtīyaḥ| ākāśānantyāyatanādivimokṣāścatvāraḥ| saṃjñāveditanirodho'ṣṭamaḥ|

āvaraṇādvimucyanta ebhiriti vimokṣāḥ| tatra trayo nirmāṇāvaraṇavimokṣāḥ| śeṣāḥ śāntavihārasamāpattyāvaraṇavimokṣāḥ|
trayo rūpiṇaḥ| pañcārūpiṇaḥ| paramapraśānto'ṣṭamaḥ| rūpīti ātmani
rūpasaṃjñī| paśyatīti adhimokṣanirmitāni manasā paśyati| adhyātmamarūpasaṃjñī| ātmani nāmasaṃjñī|
śubho vimokṣaḥ| śubhāśubhāni rūpāṇi nirmāya teṣvekatarasaṃjñālābhāt| yathākramamābhogaprātikūlyaprahāṇāya|
saṃjñāveditānirodho'sthāvarāṇāṃ cittacaitasikānāṃ kliṣṭamanaḥsaṃgṛhītānāṃ
ca nirodhaḥ prāg vyutthānāt||

aṣṭāvabhibhvāyatanāni| ālambanābhibhavanādabhibhūtāni āyatanāni cittasthitayo'bhibhvāyatanānyaṣṭau|
tatra prathamādvimokṣāt dve abhinirhriyete| dvitāyādapi dve| tṛtīyāccatvāri| adhyātmaṃ
rūpasaṃjñī bahirdhā rūpāṇi paśyati parīttāni suvarṇadurvarṇāni hīnapraṇītāni| tāni khalu
rūpāṇyabhibhūya jānāti, abhibhūya paśyati, tathā saṃjñī ca bhavatīti prathamam| adhyātmaṃ
rūpasaṃjñī bahirdhā rūpāṇi paśyatyadhimātrāṇi suvarṇadurvarṇāni yāvattathāsaṃjñī ca bhavatīti
dvitīyam| adhyātmamarūpasaṃjñī ca bahirdhā rūpāṇi paśyati parīttānītyādi tṛtīyam|
adhyātmamarūpasaṃjñī bahirdhā rūpāṇi paśyatyadhimātrāṇītyādi caturtham| tṛtīyādvimokṣāccatvāryabhinirhriyante|
adhyātmamarūpasaṃjñī bahirdhā rūpāṇī paśyati nīlāni nīlavarṇāni nīlanidarśanāni
nīlanirbhāsāni| tadyathā umakāpuṣpaṃ sampannaṃ vārāṇaseyakaṃ vastraṃ nīlaṃ nīlavarṇaṃ
nīlanidarśanaṃ nilanirbhāsam| tāni ca rūpāṇyabhibhūya jānāti, abhibhūya paśyati, tathāsaṃjñī
ca bhavatīti pañcamam| evaṃ pītānītyādi| tadyathā karṇikārapuṣpamityadikaṃ ṣaṣṭham|
evaṃ lohitānityādi| tadyathā bandhujīvapuṣpamityādi saptamam| evamavadātānītyādi| tadyathā
uṣasi tārakārūpamityādi cāṣṭamam||

tatra parīttāni sattvasakhyātāni svalpapramāṇatvāt| suvarṇadurvarṇāni śubhāśubhatvāt| hīnapraṇītāni
bhaumadivyatvāt| tāni vimokṣairadhimucyābhibhvāyatanairabhibhavati| punaḥ punarantarddhāpya
darśanāt| abhibhūya jānāti śamathena paśyati vipaśyanayā tathāsaṃjñī bhavati nirabhimānatvāt|
adhimātrāṇīti| asattvasaṃkhyātāni gṛhavimānaparvatādīni mahāpramāṇatvāt| nīlānīti
uddeśaḥ| śeṣairnirdeśaḥ| nīlavarṇānīti svābhāvikena varṇena| nīlanidarśanānīti sāṃyogikena
varṇena| nīlanirbhāsānīti| ubhayathāpi bhāsvaratvāt| umakā'taśī(sī?)| karṇikāraḥ prasiddhaḥ|
bandhujīvo bandhūkaḥ| uṣā rātrerantaḥ||

'kṛtsnaṃ' daśavidhātmakaṃ' iti| abhibhvāyatanairabhibhūya pṛthivyādīnāṃ kṛtsnaṃ samantādibhiḥ
sapharaṇātkṛtsnānyucyante| kadācittānyevāyatanānīti kṛtsnāyatanānyucyante| kadācittu pṛthivyādibhirviśiṣya
nirdiśyante| pṛthivīkṛtsnaṃ apkṛtsnaṃ tejaḥkṛtsnaṃ vāyuḥkṛtsnaṃ nīlakṛtsnaṃ
pītakṛtsnaṃ lohitakṛtsnaṃ avadātakṛtsnaṃ ākāśānantyāyatanakṛtsnaṃ vijñānānantyāyatanakṛtsnaṃ
ceti||

'sarvākārāścatasraḥ pariśuddhaya' iti| āśrayapariśuddhirālambanapariśuddhiścittapariśuddhirjñānapariśuddhiśca|

tatra savāsanānāṃ sarvakleśapakṣāṇāṃ daurbalyānāmāśrayādatyantoparamaḥ svasyacātmabhāvasya yathecchamādānasthānacyavaneṣu
vaśavartitā sarvākārā āśrayapariśuddhiḥ| sarvālambanānāṃ nirmāṇapariṇāmasaṃprakhyāneṣu
vaśavartitā sarvākārā ālambanapariśuddhiḥ| pūrvavatsarvacittadauṣṭhulyāpagamaścitte
ca sarvākārakuśalamūlopacayaḥ sarvākārāṃ cittapariśuddhiḥ| pūrvavatsarvāvidyāpakṣadauṣṭhulyāpagamaḥ
sarvajñeyajñāne ca vaśavartitā sarvākārā jñānapariśuddhiḥ||

'vaśitā daśa' iti| daśa vaśitāḥ| ayurvaśitā yathecchamāyuṣasthāpanāt tyajanācca| cittavaśitā
yathecchadhyānādisamāpatteḥ| pariṣkāravaśitā yathecchamupakaraṇapratyupasthānāt| karmavaśitā
yathecchaṃ kāyavākkarmasiddheḥ| upapattivaśitā sarvopapattyāyataneṣu yathecchamupapatteḥ|
ṛddhivaśitā yathecchamabhijñāḥ| praṇidhānavaśitā sarvapraṇidhānasamṛddheḥ| adhimuktivaśitā
yadyathādhimucyate tattathaiva bhavati| jñānavaśitā yadeva jñātumicchati tadeva jānāti|
dharmavaśitā sūtrādidharmavyavasthāneṣu kauśalam||

'trīṇyarakṣyāṇi' iti| pariśuddhakāyasamudācārastathāgato nāsti tasyāpariśuddhakāyasamudācāratā
yāṃ tathāgataḥ praticchādayitavyāṃ manyeta kaccitpare na jānīyurityetatprathamamarakṣyam
evaṃ vākkarma dvitīyam| evaṃ manaḥkarma tṛtīyam||

'trīṇi smṛtyupasthānāni' yathāpāṭham- "tathāgatasya dharma deśayata ekatyāḥ śuśrūṣante| śrotramavadadhati|
ājñācittamupasthāpayanti pratipadyante dharmasyānudharmam| na tena tathāgatasya
nandī bhavati na saumanasyaṃ na cetasa utplāvitatvam| apare na śuśrūṣante| na śrotramavadadhatītyādi|
na tena tathāgatasyāghāto nākṣāntirnāpratyayaḥ na cetaso'nabhirāddhiḥ| ekatyāḥ
śuśrūṣante| ekatyā na suśrūṣante| na tena tathāgatasya dvayaṃ bhavati nandī āghātaśca|
sarvatropekṣako viharati smṛtimāna samprajānan" iti||

'asammoṣadharmatā' sattvārthakriyākālānatikramādbuddhānām| ata evaiṣā lakṣaṇavidhānatopapannā
bhavati||

'vāsanāsamuddhāta' iti| prahīṇakleśasyāpi yadaprahīṇakleśasyeva ceṣṭitaṃ sā kleśavāsanā| sāpi
tathāgatasyāstaṅgateti samudghātakleśavāsanaḥ sa bhagavānucyate||

'mahākaruṇā' hitāśayatā| yayā bhagavānsarvakālaṃ ṣaṭkṛtvo lokaṃ vyavalokayati "ko hīyata ko
varddhata " ityādi||

'sarvākārajñatā' iti sarvadharmāṇāṃ svabhāvaviśeṣalakṣaṇaprabhedaparyantajñānamityarthaḥ||

raṇaṃ vivādakalahādi| iha tu raṇahetuḥ kleśo raṇaḥ| tamālambya raṇamutpādayatīti| yaṃ samādhiṃ
samāpadyate, yato vyutthāya grāmādau praviṣṭaṃ tamālambya tatratyānāṃ raṇaṃ notpadyate
sā 'araṇā'| sā śrāvakasyāpi bhavati buddhasyāpi| tayoḥ kāritraviśeṣaḥ| tamadhikṛtya śāstram-

[184] śrāvakasyāraṇādṛṣṭerna kleśaparihāritā|

tatkleśastrotaucchittyai grāmādiṣu jināraṇā||8-7||

śrāvakīyā'raṇā kleśahetordarśanasya parihāritā| na sākṣātkleśasya| saugatī tu parakīyakleśasrotasa
ucchedāya na darśanasyetyarthaḥ||

idaṃ jānīyāmiti praṇidhāya dhyānaṃ samāpannasya lokavṛttāntādau yajjñānamutpadyate tat 'praṇidhijñānaṃ'
śrāvakāṇām|

tathāgatamadhikṛtya śāstram-

[185] anābhogamānāsaṅgamavyāghātaṃ sadā sthitam|

sarvapraśnāpanuddhauddhaṃ praṇidhijñānamiṣyate||8-8||

'anābhogaṃ' nirvikalpatvāt| 'anāsaṅgaṃ' nirapekṣatvāt| 'avyāghātaṃ' sarvatrāpratihatatvāt| 'sadā
sthitaṃ' ityasamāhite cetasi sthitatvāt| sarvapraśnān chedayatīti 'sarvapraśnāpanut'|

sa ca sambhogakāyaḥ pariśuddhe svabuddhakṣetre jāyate yāvadākāśasthitiravatiṣṭhate| tatkuto
buddhakṣetram ? prādhānyena tasyaiva tatropapatteḥ|

lujyate pralujyateti lokaḥ| prajātaṃ bhājanaṃ ca| tasmāt dvidhā lokadhātuḥ sattvaloko bhājanalokaśca|
tatra sattvalokapariśuddhimadhikṛtyāha| sarvasattvadhātupuṇyajñānasambhārāparyantatayā
prajñāpāramitā'payantatā'nugatavyeti| yayā bhagavataḥ prajñayā paripācitāḥ sattvāstatra
yāvadākāśamutpadyante| utpannāśca yayā bodhaye pariprācyante| seha prajñāpāramitā| tasyā
aparyantatā'nugantavyā| kathamityāha| sarvetyādi| ye kecittatra sattvā utpadyante| sarve
te labdhāryabhūmayo bodhisattvāḥ| te sarve| sarvaḥ sattvadhātuḥ sattvarāśiḥ| tasya puṇyajñānasambhāraḥ|
tayoraparyantatayā| pṛthivīdhātvaparyantatayā prajñāpāramitā'paryantatā'nugantavyā|
evamabdhātutejodhātuvāyudhātvākāśadhātuvijñānadhātvaparyantatayā prajñāpāramitā'paryantatā'nugantavyeti|
tathā hi bhājanalokastatra karatalasamaṃ bhūtalam| prāsādodyānavāpīkalpadrumādiparikaraśca
sattvāvāsaḥ paramojjvalasaptaratnamayo'nekalokadhātvantarasphuraṇamahāraśmipramokṣa
upariṣṭhācca gaganamanurūpasanirbhāsaṃ ṣaḍdhātukāśca sattvāḥ| "ṣaḍdhāturayaṃ
bhikṣo puruṣaḥ" iti vacanāt| atasteṣāmapi kāyaḥ kāntimān prabhāmaṇḍalībhūmyanurūpavarṇasaṃskāraḥ|
tatrābhogaparibhogāśca sattvānāṃ sarvadevalokaprativiśiṣṭāḥ| yeṣāmupabhoga
ekāntasukha ekāntānavadya ekāntavaśavartī ca| īdṛśī ṣaḍdhātupariśuddhiraparyantā niravadhikatvādativiśālatvācca|
atastasyā aparyantayā tatkāraṇabhūtāyā bhagavataḥ prajñāyā aparyantatā'nugantavyā|
tatra cotpannā bodhisattvā anantān lokadhātūn gatvā tatratyānāṃ sattvānāmakuśalaṃ(la)sañcayān
hantadhyā(vyā?)na(n) tatpratipakṣāṃśca kuśalasañcayān prajānanti| teṣāmapramāṇatayā
tatparicchedikāyāsteṣāṃ prajñāyā apramāṇatā veditavyetyetadāha| kuśalākuśaladhamasañcayāpramāṇatayā
prajñāpāramitā'pramāṇatā veditavyeti| yāvantaśca te bodhisattvāsteṣāṃ
kuśaladharmotpādanāya dharma deśayanti sa sarvaḥ sarvadharmasañcayaḥ| tasyāpramāṇatayā
tadvyavasthāpikāyāsteṣāṃ prajñāyā apramāṇatā veditavyetyetadāha| sarvadharmasañcayāpramāṇatayā
prajñapāramitā'pramāṇatā veditavyeti||

sarvadharmasamādhyaparyantatayā prajñāpāramitā'paryantatā'nugantavyeti| dharmā dhāraṇyaḥ samādhayaścittasthitayaḥ|
dharmāśca samādhayaśca sarve ca te dharmasamādhayaśca| teṣāmaparyantatā|
tatpratilambhitā tallābhitā yā tatra bodhisattvānāṃ tayā tajjanikāyā bhagavataḥ prajñayā
aparyantatā veditavyetyarthaḥ|

sarvabuddharmāparyantatayā prajñāpāramitā'paryantatā'nugantavyeti| tatra buddhaḥ sambhogakāyaḥ|
tasya sarve dharmāḥ sarvabuddhadharmāḥ| dvātriṃśanmahāpuruṣalakṣaṇānyaśīti cānuvyañjanāni|
teṣāmaparyantatā aparicchedyatā| kenāparicchedyatā ? tulayā| tathāgatādanyasya tādṛśānāmabhāvāt|
tayā bhagavataḥ prajñāyāstādṛśyevāparyantatā veditavyā| katamasyāḥ prajñāyāḥ ?
yayā teṣāṃ samagrāṇi kāraṇāni samyak parijñāya samyaganuṣṭhitāni| ataḥ śāstram-

[186] dvātriṃśallakṣaṇāśītivyañjanātmā munerayam|

sambhogiko mataḥ kāyo mahāyānopabhogataḥ||8-12||

caturthena pādena sambhogikatve kāraṇamāha|

tatrādau pañcabhirindravajrābhirlakṣaṇānyāha|

[187] cakrāṅkahastakramakūrmapādo

jālāvanadvāṅgulipāṇipādaḥ|

karau sapādau taruṇau mṛdū ca

samucchrayaiḥ saptabhirāśrayo'sya||8-13||

[188] dīrghāṅgulitvāyatapārṣṇigātram

prājyamṛjūcchaṅkhapadordhvaromā|

eṇeyajaṅghaśca paṭūrubāhuḥ

kośāvadhānottamavastiguhyaḥ||8-14||

[189] suvarṇavarṇaḥ pratanucchaviśca

pradakṣiṇaikaikasujātaromā|

ūrṇāṅkitāsyo haripūrvakāyaḥ

skandhau vṛtāvasya citāntarāṃsaḥ||8-15||

[190] hino rasaḥ khyāti rasottamo'sya

nyagrodhavanmaṇḍalatulyamūrtiḥ|

uṣṇīṣamūrdhā pṛthucārujivho

brahmasvaraḥ siṃhahanuḥ suśuklāḥ||8-16||

[191] tulyāḥ pramāṇe'viralāśca dantā

anyūnasaṃkhyādaśikāścatasraḥ|

nīlekṣaṇo govṛṣapakṣmanetro

dvātriṃśadetāni hi lakṣaṇāni||8-17||

kramaḥ pādaḥ cakrāṅkau hastau cāsyeti 'cakrāṅkahastakramaḥ'| supratiṣṭhitatvāt kūrmāviva pādāvasyeti
'kūrmāpādaḥ'| sa cāsau sa ceti samāsaḥ| jālāvanaddhāṅgalī pāṇī ca pādau cāsyeti 'jālāvanaddhāṅgalipāṇipādaḥ'|
'karau sapādau taruṇau mṛdū ca' asyeti pareṇa sambandhaḥ| 'samucchrayaiḥ
saptabhirāśrayo'sya' | lakṣaṇe tṛtīyā| āśrayaḥ kāyaḥ saptabhirucchayairlakṣitaḥ
kāyo'syetyarthaḥ| etena pañcalakṣaṇānyuktāni| cakrāṅkitapāṇipādatā supratiṣṭhitapādatā jālapāṇipādatā
mṛdutaruṇahastapādatā saptocchrayatā ceti|

'dīrghāṅgulitvāyatapārṣṇigātram

prājyamṛjūcchaṅkhapadordhvaromā|

eṇeyajaṅghaśca paṭūrūbāhuḥ

koṣā(śā)vadhānottamavastiguhyaḥ||

dīrghāṅgulitvaṃ ca āyatapārṣṇiśceti samāhāradvandvaḥ| 'gātraṃ prājyaṃ ṛju' iti bṛhadṛjugātram|
ucchaṅkhapādaścāsau 'ūrdhvaromā' ca| uccaiḥ sunigūḍhajānugulphatvāducchaṅkhapāda iti sūtram|
ataśca utkarṣanigūḍhārtha ucchabdaḥ| jānugulphāsthivācī śaṅkhaśabdaḥ| urū mūlādadhaśca
sarva pāda iti gamyate| vastau guhyaṃ vastuguhyam| kośāvadhānamuttama vastiguhyamasyeti
tathoktaḥ| anenāṣṭau lakṣaṇāni| dīrghāṅgulitā| āyatapārṣṇitā| bṛhadujugātratā| ucchaṅkhapādatā|
ūrdhvāṅgaromatā| aiṇeyajaṅghatā| paṭūrubāhutā| kośāvahitavastiguhyatā ceti|

'suvarṇavarṇaḥ pratanucchaviśca

pradakṣiṇaikaikasujātaromā|

ūrṇāṅkitāsyo haripūrvakāyaḥ

skandhau vṛtāvasya citāntarāṃsaḥ||'

hareriva pūrvakāyo'syeti 'haripūrvakāyaḥ'| 'vṛttau' iti susaṃvṛttau| suśliṣṭaparimaṇḍalagrīvatvāt|
asaṃyoraṃtaraṃ uttarāṃsamuraḥ| tadupacitamasyeti 'citāntarāṃsaḥ'| anena saptalakṣaṇāni|
suvarṇavarṇatā| ślakṣaṇacchavitā| ekaikapradakṣiṇāvartaromatā| ūrṇāṅkitamukhatā| siṃhapūrvakāyatā|
susaṃvṛtaskandhatā| citāntarāṃsatā ceti|

'hīno rasaḥ khyāti rasottamo'sya

nyagrodhavanmaṇḍalatulyamūrtiḥ|

uṣṇīṣamūrdhā pṛthucārujivho

brahmasvaraḥ siṃhahanuḥ suśuklāḥ||

tulyāḥ pramāṇe viralāśca dantā

anyūnasaṃkhyādaśikāścatasraḥ|

nīlekṣaṇo govṛṣapakṣmanetro

dvātriṃśadetāni hi lakṣaṇāni||'

anena ślokadvayena dvādaśalakṣaṇānyuktāni| rasarasajñatā| nyagrodhaparimaṇḍalatā| uṣṇīṣaśiraskatā|
pṛthutanujivhatā| brahmasvaratā| siṃhahanutā| suśukladantatā| samadantatā| aviraladantatā|
samacatvāriṃśaddantatā abhinīlanetratā| gopakṣmanetratā ceti| daśaparimāṇamasyāḥ saṃhateriti
'daśikā'| tāścatasraḥ| catvāriṃśadityarthaḥ| govṛṣau gobalīvardau| athavā 'govṛṣaḥ'
puṅgavaḥ| sarvaikatvena 'dvāṃtriśadetāni hi lakṣaṇāni'| eṣāṃ vyākhyānaṃ ca hetuśca pūrvanimittatā
ca dharmadāna (?) sūtre|

[192] yasya yasyātra yo heturlakṣaṇasya prasādhakaḥ|

tasya tasya prapūryāyaṃ samudāgamalakṣaṇaḥ||8-18||

atra

'yasya yasya lakṣaṇasya yo yo hetuḥ prasādhakaḥ|

tasya tasya prapūryāyaṃ samudāgamalakṣaṇaḥ'||

ayaṃ sāmbhogikaḥ kāyaḥ| kasya punaḥ ko heturityāha|

[193] gurūṇāmanuyānādi dṛḍhatā saṃvaraṃ prati|

saṃgrahāsevanaṃ dānaṃ praṇītasya ca vastunaḥ||8-19||

[194] vadhyamokṣāḥ samādānaṃ vivṛddhiḥ kuśalasya ca|

ityādiko yathāsūtraṃ heturlakṣaṇasādhakaḥ||8-20||

tatra gurūṇāmanugamanapratyudgamānābhyāṃ dharmaśravaṇamālyopahāracaityānupānaprabhṛtiṣu ca paricāradānāccakrāṅkahastapādatā|
dṛḍhasamādānatvāt supratiṣṭhitapādatā| saṃgrahavastūnāmāsevanājjālahastapādatā|
praṇītānnapānādidānānmṛdutaruṇahastapādatā saptocchadatā ca| 'vadhyamokṣāḥ'
iti bahuvacanāmādyartham| vadhyamokṣaṇājjīvitānugrahakaraṇāt| prāṇātipātavirateścāsevanāddīrghāṅgulitā
āyatapārṣṇitā bṛhadṛjugātratā ca| kuśaladharmasamādānasya vivardhanāducchaṃkhapādatā|
ūrdhvāṅgiromatā ca| 'ityādika' evamādikaḥ| 'yathāsūtraṃ' iti yathā paṭhiṣyati
dharmadāne| mahāpuruṣakāratvāt mahāpuruṣāstathāgatā mahābodhisattvāśca| teṣāṃ dyotakāni
mahāpuruṣalakṣaṇāni dvātriṃśat| teṣāmeva śobhākaraṇādaśītyanuvyañjanāni| tānyadhikṛtya
dvādaśaślokāḥ-

[195] tāmrāḥ snigdhāśca tuṅgāśca nakhā aṅgulayo muneḥ|

vṛttāścitānupurvāśca gūḍhā nirgranthayaḥ śirāḥ||8-21||

anenāṣṭāvanuvyañjanānyuktāni| tāmranakhatā snigdhanakhatā tuṅganakhatā ca| vṛttāṅgulitā citāṅgulitā
anupūrvāṅgulitā ca gūḍhaśiratā nirgranthiśiratā ceti|

[196] gūḍhau gulphau samau pādo siṃhebhadvijagopateḥ|

vikrāntaṃ dakṣiṇaṃ cāru gamanamṛjuvṛttate (tā)||

[197] muṣṭānupūrvate

iti ṣaḍakṣarādhikena ślokena dvādaśa| gūḍhagulphatā| aviṣamapādatā| siṃhavikrāntagāmitā| haṃsavikrāntagāmitā|
vṛṣabhavikrāntagāmitā| pradakṣiṇāvataṃgāmitā| cārūgāmitā| avakragātratā|
vṛttagātratā| mṛṣṭagātratā anupūrvagātratā ceti||

medhyamṛdutve śuddhagātratā|

pūrṇavyañjanatā cārūpṛthumaṇḍalagātratā||8-23||

iti ṣaḍiṃvaśatyākṣaraiḥ pañcānuvyañjanāni| śucigātratā mṛdugātratā viśuddhagātratā paripūrṇavyañjanatā
cārupṛthumaṇḍalagātratā ceti|

[198] samakramatvaṃ śuddhatvaṃ netrayoḥ sukumāratā|

adīnocchadagātratvaṃ susaṃhatanagātratā||8-24||

anena ṣaṭ| samakramatā viśuddhanetratā sukumāragātratā utsadagātratā susaṃhatanagātratā ceti||

[199] suvibhaktāṅgatā dhvāntapradhvastālokaśuddhatā|

vṛttamṛṣṭākṣatākṣāmakukṣitāśca gabhīratā||8-25||

[200] dakṣiṇāvartatā nābheḥ samantāddarśanīyatā|

anena sārdhaślokena nava| suvibhaktāṅgapratyaṅgatā vitimiraśuddhālokatā mṛṣṭakukṣitā abhagnakukṣitā
akṣāmakukṣitā gambhīranābhitā dakṣiṇāvartanābhitā samantaprāsādikatā ceti||

samācāraḥ śuciḥ kālatilakāpagatā tanuḥ||8-26||

[201] karau tūlamṛdusnigdhagambhīrāyatalekhatā|

nātyāyataṃ vaco bimbapratibimbodayāsyatā||8-27||

bimbānāṃ pratibimbodayo'sminniti tathoktamāsyaṃ mukhamasyeti 'bimbapratibimbodayāsyaḥ'| anena
sārdhaślokenāṣṭau| śucisamācāratā vyapagatatilakagātratā tūlasadṛśasukumārapāṇitā snigdhapāṇilekhatā
gambhīrapāṇilekhatā āyatapāṇilekhatā nātyāyatavadanatā bimbapratibimbadarśanavadanatā
ceti|

[202] mṛdvī tanvī ca raktā ca jivhā jīmūtaghoṣatā|

cārumañjusvaro daṃṣṭrā vṛttāstīkṣṇāḥ sitāḥ samāḥ||

[203]anupūrvodagatāstuṅgā nāsikā paramaṃ śuciḥ||8-28||

'paramaṃ' atyantam| anena sārdhaślokena dvādaśa| mṛdujivhatā tanujivhatā raktajivhatā ca| gajagarjitajīmutaghoṣatā|
madhuracārumañjusvaratā vṛttadaṃṣṭratā tīkṣṇadaṃṣṭratā śukladaṃṣṭratā
samadaṃṣṭratā anupūrvadaṃṣṭratā tuṅganāsikatā śucināsikatā ceti||

viśāle nayane pakṣma cittaṃ padmadalākṣitā||8-29||

[204] āyataślakṣṇasusnigdhasamarome bhruvau bhujau|

pīnāyatau samau karṇāvupaghātavivarjitau||8-30||

[205] lalāṭamaparimlānaṃ pṛthu pūrnottamāṅgatā|

samarome iti striyāṃ ḍāp| anena ślokadvayena trayodaśa| viśālanayanatā citapakṣmatā sitasitakamaladalanayanatā
āyatabhrūtā ślakṣṇabhrūtā snigdhabhrūtā samaromabhrūtā pīnāyatabhujatā
samakarṇatā anupahatakarṇatā supariṇāmitalalāṭatā pṛthulalāṭatā paripūrṇottamāṅgatā ceti||

bhramarābhrāścitāḥ ślakṣṇā asaṃluḍitamūrtayaḥ||8-31||

[206] keśā aparuṣāḥ puṃsāṃ saurabhyādapahāriṇaḥ|

śrīvatsaḥ svastikaṃ ceti buddhānuvyañjanaṃ matam||8-32||

anena sārdhaślaukena sapta| bhramarasadṛśakeśatā citakeśatā ślakṣṇakeśatā asaṃluḍitakeśatā aparuṣakeśatā
śrīvatsasvastikanandyāvartalalitapāṇipādatā ceti||

sarvaikatvena buddhānāmaśītiranuvyañjanāni||

iti sāmbhogikaḥ kāyaḥ||

nairmāṇikaṃ kāyamadhikṛtya śāstram-

[207] karoti yena citrāṇi hitāni jagataḥ samam|

ā bhavātso'nupacchinnaḥ kāyo nairmāṇiko muneḥ||8-33||

[208] tathā karmāpyanucchinnamasyā saṃsāramiṣyate|

ataḥ sūtram| sarvadharmāparyantatayā prajñāpāramitā'paryantatā'nugantavyeti| yāvantaḥ sthalajalāntarikṣacarāṇāṃ
sthāvarajaṅgamānāṃ sattvānāṃ kāyavāksaṃgṛhītā dharmāḥ sattvānāṃ vinayanāya
bhagavatā ananteṣu lokadhātuṣu nirmitāḥ te sarvadharmāsteṣāmaparyantatayā bhagavataḥ
prajñāyā aparyantatā veditavyā| katamasyāḥ te nirmitāḥ ? śūnyatā'paryantatayā prajñāpāramitā'paryantatā'nugantavyeti|
yathā tathāgatena nirmitāḥ kāyā anantāstathā teṣāṃ śūnyatāpyanantā|
kena śūnyatā ? svādhīnaiścicaitasikairmāyāpuruṣavat| atastasyāpi aparyantatayā'paryantateti
pūrvavat| yathā teṣāṃ kāyavācau nirmite tathā cittacaitasikā api kinna nirmīyante
? tadupādānābhāvāt, apūrvasattvāprādurbhāvācca| nanu cittacaitasikanirmāṇamapīṣyate buddhānāṃ|

"kāyavākcittanirmāṇaprayogopāyakarmakaḥ|"

iti vacanāt| satyamiṣyate| kintu satyupādāne devatādhiṣṭhānena svapnadarśanavat| vācā vāgarthanni(rthani)vedanavacca|
ata āha| cittacaritāparyantatayā prajñāpāramitā'paryantatā'nugantavyeti|
teṣāṃ ca sattvānāṃ yathā deśitaṃ dharmamālambya prātipakṣikāḥ kuśalā dharmā utpadyante|
taiśca teṣāṃ vikṣepakā akuśalā dharmāḥ prahīyante| ata āha| kuśalākuśaladharmāparimāṇatayā
prajñāpāramitā'parimāṇatā'nugantavyeti|

atha ye nirmitāste kathaṃ bhagavataḥ kāyāḥ ? bhagavatā nirmitatvāditi cet| māyākāranirmitā gajādayastarhi
māyākārasya kāyāḥ syuḥ, svakāyatvenādhiṣṭhāya tena nirmāṇāt| svakāyavacca gamanavyāhārādiṣu
duṣkareṣu vyāpa[ā]raṇāttepi kāyā ityayaṃ bhagavato nairmāṇikaḥ kāyaḥ|

uktāstrayaḥ kāyāḥ| kāritramidānīṃ vaktavyam| tatsamāsata āha| siṃhanādanadanatayā prajñāpāramitānugantavyeti|
mṛgāṇāmuttamaḥ siṃhaḥ| tatsādharmyāt puruṣottamāḥ puruṣasiṃhā ityucyante|
iha tu prakarṣagaterdevamanuṣyādisarvapuruṣottamastathāgataḥ siṃha ityucyate| tasya dharmaḥ
sarvāśāparipūraṇatayā sarvaparapravādimṛgabhīṣaṇatayā ca siṃhanāda ityucyate| siṃhadhvajavat|
tasya nadano deśakaḥ| tabhdāvastattā| tayā bhagavataḥ prajñā gantavyā pāragamanāt
pāramitā veditavyetyarthaḥ| sa punaḥ siṃhanādanadanaḥ saptaviṃśatividhasya kāritradeśanā|
sā vistareṇa mahatyorbhagavatyordraṣṭavyā| tāmadhikṛtya śāstram-

gatīnāṃ śamanaṃ karma saṃgrahe ca caturvidhe||8-34||

[209] niveśanaṃ sasaṃkleśe vyavadānāvabodhane|

sattvānāmarthayāthātmye ṣaṭsu pāramitāsu ca||8-35||

[210] buddhamārge prakṛtyaiva śūnyatāyāṃ dvayakṣaye|

saṃkete'nupalambhe ca paripāke ca dehinām||8-36||

[211] bodhisattvasya mārge'bhiniveśasya ca vāraṇe|

bodhiprāptau jinakṣetraviśuddho niyatiṃ prati||8-37||

[212] aprameye ca sattvārthe buddhasevādike guṇe|

bodheraṅgeṣvanāśe ca karmaṇāṃ satyadarśane||8-38||

[213] viparyāsaprahāṇe ca tadavastukatānaye|

vyavadāne ca sambhāre saṃskṛtāsaṃskṛte prati||8-39||

[214] vyatibhedāparijñāne nirvāṇe ca niveśanam|

dharmakāyasya karmedaṃ saptaviṃśatidhā matam||8-40||

bhagavāṃstānvigrahānnirmimīte ye nārakāṇāṃ narakāgninirvāpaṇena dharmadeśanayā ca tathā tiraścāṃ
svamāṃsarudhirādidānena tathā pretānāmannapānādidānena dharmadeśanayā ca cittamabhipra
sādya tena cābhiprasādena svagatibhyaścyutānāṃ devamanuṣyeṣūpapādayanti| devānapi hīnayānādhimuktikān
dharmadeśanayābhiprasādya manuṣyeṣūpapannān yāvacchrāvakabodhau pratyekabodhau
ca pratiṣṭhāpayiṣyantīti gatipraśamanakarma||

ye ca manuṣyān bāhyādhyātmikeṣvāmiṣadāneṣu laukikalokotareṣu ca dharmadāneṣu, arthacaryāyāṃ
samānārthatāyāṃ ca śikṣayantīti saṅgrahavastuniveśanakarma||

saṃkleśaḥ kleśāvaraṇaṃ jñeyāvaraṇaṃ ca| vyavadānaṃ tayorastamayaḥ| sa ca pudgaladharmanairātmyajñānāditi
saṃvṛtiḥ| paramārthastu [na] dharmadhātoranyadastīti saṃkleśavyavadānajñānaniveśanakarma||

yathā hi māyākāro vicitrāṇi vastūni yāvabhdakṣyabhojyāni nirmāya lokaṃ toṣayati| sa ca loko
na jānāti sarvametadadravyakamiti| yaśca prajñāpāramitāyāṃ carati na sa dharmadhātuvyatiriktaṃ
kiñcitpaśyati na sattvaṃ nāpi sattvaprajñaptiṃ dharmāṇāmapi nairātmyāditi sattvārthayāthātmyaniveśanakarma||

sa ātmanā ca dānaṃ dadāti parāṃśca dāne niyojayati dānasya ca varṇaṃ bhāṣate| ye cānye dānaṃ
dadati teṣā ca varṇavādī bhavati samanujñaḥ| evamātmanā ca śīlaṃ rakṣatītyādi vācyamiti ṣaṭpāramitāniveśanakarma||

ātmanā ca daśakuśalān karmapathān samādāya vartate| ātmanā ca pañcaśikṣāpadāni yāvadātmanā ca
dvātriṃśanmahāpuruṣalakṣaṇāśītyanuvyañjanāni niṣpādayatīti vācyamiti buddhamārganiveśanakarma||

iha bodhisattvaḥ sattvānāṃ pāramitādīn sarvadharmān deśayati| teṣāṃ koṭitrayasya phalasya ca
prakṛtiśūnyatāṃ deśayati| te tathā bhāvayanto viśeṣamadhigacchanti| tataste bhūyasyā mātrayā
prakṛtiśūnyatāṃ bhāvayanti yāvadanuttarāṃ samyaksambodhimadhigacchantīti prakṛtiśūnyatāniveśanakarma||

prakṛtiśūnyāḥ sarvadharmāḥ na cānyā prakṛtiśūnyatā anye dharmāḥ| kiṃ tarhi ? prakṛtiśūnyataiva
dharmāḥ| ta eva prakṛtiśūnyatetyadvayadharmaniveśanakarma||

na samyaksambodhau bhagavatā kaściddharma upalabdhaḥ| yatpunarabhisambudhya dharmā deśitāḥ skandhadhātvādayo
vā yāvatsarvākārajñatā vā tatsarvaṃ lokavyavahāreṇeti sāṅketikajñānaniveśanakarma||

yadi pāramitādiṣu sarvadharmeṣu śikṣate tathāpi samyaksambodhaye na śaknoti| yadi punasteṣveva
carati teṣāṃ ca koṭitrayaṃ phalaṃ ca nopalabhate| tadā samyaksambodhaye śaknotītyupalambhaniveśanakarma||

yadyapi bodhisattvaḥ prajñāpāramitāyāṃ caran sattvaṃ sattvaprajñaptiṃ ca nopalabhate tathāpi
saṃvṛtyā paśyati sattvān vastūpalambhena saṃkliṣyamānān| sa tāṃstatprahāṇāya triṣu yāneṣu
paripācayatīti sattvaparipākaniveśanakarma||

sa evamupaparīkṣate| śūnyāḥ sarvadharmāḥ| na ca śūnyatā śūnyatāmabhiniviśate| tasmātsarvadharmeṣvanabhiniviṣṭena
bhavitavyam| dānādiṣu caritavyam| na ca teṣu tatphaleṣu vā gantavyamiti
sarvābhiniveśaprahāṇaniveśanakarma||

na mārgeṇa bodhiḥ prāpyate nāmārgeṇa| yato bodhi eva mārgaḥ mārga eva bodhiḥ| bodhisattva eva
tarhi buddhaḥ syāditi cet| yadā sarvabuddhadharmān paripūrya vajropamasamādhau sthitvā bodhisattva
ekakṣaṇasamāyuktayā prajñayā samyaksambodhimadhigacchati tadā sa eva tathāgataḥ
sarvadarśī sarvajña iti nirdiśyata iti bodhiprāptiniveśanakarma||

sa ātmanaḥ pareṣāṃ ca daśākuśalasaṃgṛhītāni dauḥśīlyāni ṣaṭpāramitāvipakṣāṃśca hīnayānaphalānāṃ
ca pañcānāṃ sākṣātkriyāspṛhayoravakāśaṃ, skandhadhātvādisāśravānāśravasarvadharmasaṃjñādauṣṭhulyāni
ca nivārya svayaṃ ca pāramitādiṣu sarvakuśaladharmeṣu pratiṣṭhito bhavati parānapi
pratiṣṭhāpayati| tacca kuśalamūlaṃ sarvasattvasādhāraṇakṛtvā ātmanaḥ samyaksambodhau
ca sarvākārāyāṃ ca svabuddhakṣetrapariśuddhau pariṇāmayati| praṇidhānāni ca buddhakṣetrapariśuddhaye
yathā sūtraṃ karotīti buddhakṣetrapariśuddhiniveśanakarma||

prathamacittotpādika eva bodhisattvaḥ samyaksambodhau niyato bhavati| niyatasya kathamapāyeṣūpapattiriti
cet| yaḥ samyaksambodhau cittamutpādya ṣaṭsu pāramitāsu caturṣu vāpramāṇeṣu carati
daśa cākuśalān dharmān prahāya tiṣṭhati| aṣṭau tasyākṣaṇā na sambhavanti kiṃ punarapāyopapattiḥ|
kathaṃ tarhi tiryagyonau jātakāni ? tāni sāśravānāśravasarvakuśaladharmasamanvāgatasya
sattvārthā(rtha) vaśitayā saṃcintyopapattayo na ca tiryagduḥkhavedanāḥ| tadyathā
tathāgataḥ paramavaśitvalābhātsarvalokadhātuṣu yugapadanantānātmabhāvān parārthāya nirmimīta
iti samyaksambodhiniyataniveśanakarma||

sa hi prajñāpāramitāyāṃ sthitvā daśasu dikṣu gaṅgānadīvālukopameṣu sattvānāmartha karoti na
ca lipyate| tathā hi yaḥ spṛśet, yena spṛśet, yaṃ ca spṛśet, trīnimāndharmānasau nopalabhate
śūnyatāyāṃ ca sthitaḥ sarvaśukladharmeṣu sthito bhavati| tayaiva teṣāṃ saṅgrāt| tathāhi
sarvadharmāḥ sarvadharmaiḥ śūnyāḥ| tataḥ śūnyatāyāmantarbhūtā ityaprameyasattvārthaniveśanakarma||

sa evaṃ nirūpayati| ye te daśasu dikṣu gaṅgānadīvālukopamā lokadhātavo ye ca teṣu tathāgatāḥ
sarve te svabhāvena śūnyāḥ kevalaṃ nāmasaṅketena prajñapyate| sāpi prajñaptiḥ svabhāvena
śūnyā| yadi tu kasyacicchūnyatā na syāt prādeśikī syāt| yatastu na pradeśikī tataḥ sarvadharmāḥ
sarvadharmaśūnyā iti| sa evaṃ prajñāpāramitāyāṃ sthitvā ṣaḍabhijñā abhinirharati| yāsu
sthitvā daśadiksarvatathāgatānupasaṃkrāmati paryupāste tebhyaśca dharma śṛṇoti teṣu ca
kuśalamūlānyavaropayatyanabhiniviṣṭaḥ| na hi śūnyatāṃ śūnyatāyāmabhiniviśate| sa divyena cakṣuṣā
daśadiglokadhātuṣu sattvān dṛṣṭvā sadyo'bhijñayā tatra gatvā tebhyo dharmaṃ deśayati|
divyena śrotradhātunā daśadiksarvabuddhānāṃ dharmadeśanāṃ śrutvodgṛhya sattvebhyo deśayati|
cetaḥparyāyajñānena sattvānāṃ cittāni viditvā yathācittamebhyo dharma deśayati| so'nekavidhaṃ
pūrvanivāsamātmanaḥ pareṣāṃ cānusmarati| pūrvatathāgatadeśitāṃśca dharmānanusmṛtyatadvineyebhyaḥ
sattvebhyo deśayati| sa āśravakṣayajñānena sattvānāmanurūpaṃ dharmaṃ deśayati|
sa tābhirabhijñābhiryaṃ yamevākāṃkṣatyātmabhāvaṃ sattvānāmarthāya pratigrahītuṃ taṃ tameva
pratigṛṇhāti| na ca tatra sukhaduḥkhānunayapratighairūpalipyata iti daśadigbuddhopāsanādiniveśanakarma||

kāni punarbodhisattvasya bodhyaṅgāni ? ṣaṭpāramitāścatvāri dhyānāni yāvadāveṇikā buddhadharmāḥ
| yadi teṣu carati koṭitrayaṃ ca teṣāṃ nopalabhate| yadi cātmanaḥ samyaksambodhaye sarvasattvānāṃ
cāgratāyai tān samyakpariṇāmayati| yadyamī bodhisattvadharmāḥ katame tarhi buddhadharmāḥ
? eta eva| yadyobhaḥ sarvākārajñatāmabhisambudhyate prahīṇasarvavāsanānusandhiśca
bhavati, ekakṣaṇasamāyuktayā ca prajñayā sarvabuddhadharmānabhisambudhyate| na caivaṃ bodhisattva
iti bodhyaṅganiveśanakarma||

yadyapi svalakṣaṇaśūnyāḥ sarvadharmāstathāpyasti karma, asti teṣāṃ phalam| na hi sattvāḥ svalakṣaṇaśūnyān
dharmān jānanti| ajānantaḥ pudgalaṃ dharmāṃśca kalpayantaḥ karmābhisaṃskurvanti
sucaritaṃ duścaritaṃ vā| duścaritena triṣvapāyeṣu patanti| sucaritairdevamanuṣyeṣūpapadyante|
kecitpunaḥ pudgalanairātmyaṃ parijñāya sugatidurgatīḥ prahāya nirvāṇamadhigacchanti|
bodhisattvāḥ pāramitādīn kuśalān dharmānparipūrayantaḥ krameṇa daśabhūmīnadhigamyaikakṣaṇasamāyuktayā
prajñāyā sarvadharmānabhisambudhya buddhā bhagavanto bhavantīti karmaphalasambandhāvipraṇāśananiveśanakarma||

na bodhisattvaḥ satyaiḥ satyajñānairvā nirvāti| kintarhi ? catuḥsatyasamatayā| yā teṣāṃ samatā
tathatā niḥsvabhāvatā sā na kaściddharmamupalabhate satyaparyāpannamanyaṃ vā| tataḥ sarvadharmāḥ
śūnyā iti paśyanniyāyamamavakramya gotrabhūmau sthito bhavati dhyānānyutpādayatyapramāṇānyārūpyasamāpattīśca|
sa iha śamathabhūmau sthitvā duḥkhaṃ parijānāti samudayaṃ prajahāti
nirodhaṃ sākṣātkaroti mārgaṃ bhāvayati| na ca satyārambaṇaṃ cittamutpādayati| kevalaṃ
bodhinimnena cittena svalakṣaṇaśūnyānsarvadharmān paśyati| so'nayā vipaśyanayā sarvadharmaśūnyatāṃ
paśyati| upāyakauśalyena ca dharmaṃ deśayatīti catuḥsatyadarśananiveśanakarma||

"maitreya āha| yadi bhagavannabhāvasvabhāvāḥ sarvadharmā kathaṃ bodhisattvena rūpādau śikṣitavyaṃ
yāvadbuddhadharmeṣu ? bhagavānāha| nāmamātratayā| āha| saṃskāranimittena vastunā avastukaṃ
nāmakathanaṃ nāmamātram| saṃskāro vikalpaḥ| tasya nimittaṃ viṣayaḥ| yatraivaṃ bhavati|
idaṃ rūpamiyaṃ vedanā yāvadamī buddhadharmā iti bhāvaḥ|| bhagavānāha|| āgantukametannāmadheyamatra
prakṣiptam| idaṃ rūpaṃ yāvadamī buddhadharmā iti| nāmābhedena nāmā ca (? nāmyartha)pratīteḥ|
tasmādalīkaḥ śabdārtho vyavahāramātraṃ na vastu|| āha|| vyavahāramātratāpi
rūpasya svabhāva eveti| rūpasvabhāva upalabdha eva bhavati| bhagavānāha| na rūpasya svabhāva
eveti| rūpasvabhāva upalabdha eva bhavati| bhagavānāha| na tasyotpādanirodhau tato na
sa svabhāvaḥ|| āha|| kiṃ punarbhagavan sarvaśaḥ svalakṣaṇena na santyeva rūpādayo yāvadbuddhadharmāḥ
? bhagavānāha| santi lokasaṅketavyavahārato na nu paramārthataḥ||āha|| yathāhaṃ
bhagavato bhāṣitasyārthamājānāmi| anabhilāpya eṣa dhātuḥ paramārthataḥ| sacetsaskāranimittaṃ
vastu sa evānabhilāpyo dhāturiti vyāhatametat|| bhagavānāha|| yadāte'nabhilāpye dhātau
prajñāpracāro bhavatyupalabhase| tadā saṃskāranimittaṃ vastu| āha| nohīti|| bhagavānāha||
ata eva na tattasmādanyannāpyananyata| adyanyat kutastadā vinaṣṭam| athānanyat kuto nopalabhyate|
api ca| yadyasau saṃskāranimittādanyaḥ syādapīdānī sarvabālapṛthagjanāḥ parinirvāyuḥ
samyaksambodhi cābhisambudhyeran| athānanyaḥ syādapīdānīṃ tadapi nimittaṃ nopalabhyeta||āha||
anabhilāpyadhātūpanibaddhe prajñāpracāre vartamāne yadi saṃskāranimittaṃ nopalabhyate
tatkimasannopalabhyate sadvā ? bhagavānāha| yadi vikalpato grahaṇameti na vikalpeṣvapagateṣu
tadā parikalpamātraṃ taditi na tasya sattvamasattvaṃ vā| āha| katibhirākārairbhagavan
dharmāṇāṃ prajñaptiḥ ? tribhirmaitreya| yaduta parikalpitaṃ rūpaṃ vikalpitaṃ rūpaṃ dharmatā
rūpam| yāvatparikalpitā buddhadharmāḥ| vikalpitā buddhadharmāḥ| dharmatā buddhadharmā
iti| tatra yā saṃskāranimitte vastuni rūpamiti nāmasaṅketavyavahāraṃ niśritya rūpasvabhāvatayā
parikalpanā tatparikalpitaṃ rūpam| yattasya saṃskāranimittasya vikalpamātratāyāmavasthānaṃ
tadvikalpitaṃ rūpam| yā punastena parikalpitena rūpeṇa tasya vikalpitarūpasya nityakālaṃ
niḥsvabhāvatā nairātmyaṃ tathatā bhūtakoṭistaddharmatārūpam| evaṃ yāvatparikalpitavikalpitadharmatākhyā
buddhadharmāḥ| tatra parikalpitaṃ rūpamadravyam| vikalpitaṃ sadravyaṃ
vikalpitasadravyatayā, na svatantravṛttitaḥ| dharmatārūpaṃ naivādravyaṃ na sadravyaṃ dharmatāprabhāvitam|
evaṃ yāvadbuddhadharmāḥ| āha| yaduktaṃ bhagavatā| advayasyaiṣā gaṇanā kṛtā
yaduta rūpamiti yāvadbuddhadharmā iti tatkatham ? bhagavānāha| yatkalpitaṃ rūpaṃ na tadrūpaṃ
niḥsvabhāvatvāt| na cārūpaṃ vyavahārataḥ| yadvikalpitaṃ rūpaṃ na tadrūpaṃ svatantravṛttitaḥ|
na cārūpaṃ vikalpitarūpatvāt| yaddharmatārūpaṃ na tadrūpaṃ rūpavivekatvāt| na cārūpaṃ
rūpaparamārthatvāt| tasmādadvayasyaiṣā gaṇanā rūpamiti yāvadbuddhadharmā iti||āha|| evamantadvayaṃ
prahāya madhyamāpratipadaṃ pratipannasya rūpe yāvadbuddhadharmeṣu kathaṃ lakṣaṇaparijñā
lakṣaṇaprahāṇa lakṣaṇasākṣātkriyā lakṣaṇabhāvanā ca ? bhagavānāha|| rūpasya yanna
parijñānaṃ nāparijñānaṃ tadevāsya parijñānam| evaṃ yāvadyā bhāvanā nābhāvanā saiva bhāvanā|
evaṃ yāvadbuddhadharmāṇām||āha|| evaṃ parijñādisamanvāgatasya bodhisattvasya katamannirvāṇam
? bhagavānāha| gambhīrameṣāṃ nirvāṇaṃ yato na tannirvāṇaṃ nānirvāṇam| tatkatham ? yataḥ
parānārabhya saṃsārāparityāga eṣāṃ na nirvāṇam| ātmānamārabhya nirvāṇāparityāga eṣāṃ
nirvāṇam| ekātyāga itaratyāgādayukta ubhayoratyāga iti cet| ubhayoravikalpanādubhābhyāṃ nodvijate|
tato yukta ubhayoratyāgaḥ| sa tarhi saṃsarati nirvāti ceti na yuktam ? yadvodhisattvasya
cittavaśitāprāptasyopāyakauśalyena saṃsārasaṃdarśanaṃ so'sya saṃsārāparityāgaḥ| yā
śūnyatā yā cānupalambhapratiṣṭhānatā so'sya nirvāṇāparityāgaḥ||āha|| avikalpanāyāḥ samastaṃ
lakṣaṇaṃ katamat ? bhagavānāha| ye ca rūpādayaḥ sarvadharmāḥ| yā ca teṣāṃ śūnyatā| yā ca
teṣāṃ tasyāśca bhāvābhāvādvayatā| yā cāprapañcanā| idamavikalpanāyāḥ samastaṃ lakṣaṇam||āha||
kinnu bhagavan sarveṣāṃ śrāvakāṇāmekāntena nirvāṇapratiṣṭhā bhavati ? bhagavānāha| nānādhātuke
loke nānābhūtāḥ sattvā nānāgotraprakṛutayaḥ| asti sā gotrajātiryā ādita eva praṇītaṃ
viśeṣaṃ prārthayate| tamevādhigacchati| asti yā hīnaṃ viśeṣaṃ prārthayate| tamevādhigacchati|
tenaiva santuṣyati| sa śamaikāyanaḥ śrāvakaḥ| asti yo hīnaṃ viśeṣa prārthayate|
tamevādhigacchati na ca tāvatā santuṣyati| uttaripraṇītaṃ viśeṣaṃ prārthayate| sa bodhipariṇatikaḥ
śrāvakaḥ| so'rhattva prāpya cireṇa samyaksambodhiṃ prāpnoti| tasya tatprāptaye yā
upapattayo na tāḥ karmakleśavaśena| api tvacintyāṃ nirvāṇapāragāminīmarhato'pyupapattiṃ prajñapayāmi
yā prathamā gotrajātiḥ sā bodhisattvānām||āha|| āścaryaṃ bhagavan yāvadudārāśayā
bodhisattvā māhātmyāśayāśca||bhagavānāha|| yadamī śakratvalokapālatvacakravartitvādibhiḥ
sarvalokasampattibhiranarthino'nuttarāyāṃ bodhau kuśalaṃ pariṇāmayanti| tāsu ca niḥsaṅgatā
niravagrahatā ca| iyameṣānudārāśayatā| yatpunastadaśa(sa)ktisukhamanavagrahasukhaṃ nirvṛtisukhaṃ
ca tatsarva sarvasattvasādhāraṇamicchanto'nuttarāyāṃ bodhau kuśalamūlaṃ pariṇāmayanti
saṃsārāparityāgatayā| iyameṣāṃ māhātmyāśayatā||āha|| āścaryādbhūtā bhagavan bodhisattvadharmāḥ|
tān prāptukāmairanuttarāyāṃ samyaksambodhau cittamutpādayitavyam| ita ūrdhvam||
subhūtirāha|| abhāvasvabhāveṣu sarvadharmeṣu kathaṃ karmaphalavyavastheti|| bhagavānāha||
dharmāṇāmabhāvasvabhāvamajānantaḥ sattvā viparyāsasamutthitairvikalpaiḥ karmāṇi kṛtvā yathākarmaphalāni
prāpnuvanti|" tatra catvāro viparyāsāḥ pudlanairātmyavipakṣaḥ| bhāveṣvabhiniveśo
dharmanairātmyavipakṣaḥ| atra ca maitreyapraśnottarairvahavo viparyāsā nirastāḥ| subhūtipraśnottaraiḥ
katicit| iti viparyāsaprahāṇaniveśanakarma||

viparyāsena sattvāḥ karmābhisaṃskurvanti| tataḥ saṃkliśyante ca lokavyavahāreṇa na paramārthataḥ|
na hi kiñcidvastvasti vālāgrakoṭīnikṣepamātrakamapi yatra sthitvā karma kuryuḥ| tadyathā
svapnamāyādiṣviti viparyāsanirvastukatājñānaniveśanakarma||

yā sarvadharmāṇāṃ samatā tathatā bhūtakoṭistanirvāṇam| tacca lokavyavahāreṇa vyavahriyate na
paramārthato'nabhilāpyatvāditi vyavadānaniveśanakarma||

yadyapi svapnamāyopamāḥ sarvadharmā nirvastukāstathāpi tadajānantaḥ sattvā vastvabhiniveśena
karmāṇi kṛtvā sugatidurgati gacchanti| atasteṣāṃ viparyāsaprahāṇāya bodhisattvo bodhau cittamutpādya
saṃsāre carati| yāvadabhisambudhya sattvān parimocayatīti vyavadānasambhāraniveśanakarma||

"bhagavānāha|| na dvayenābhisamayo nādvayena ! eṣa evātrābhisamayo yatra na dvayaṃ nādvayam||
tatkasya hetoḥ ? prapañco eṣa yo'yameṣāmabhisamayaḥ| na ca dharmasamatāyāṃ prapañcosti|
niṣprapañcā dharmasamatā| saiva sarvadharmāḥ| saiva sarvapṛthagjanāryapudgalāḥ| saiva buddharatnaṃ
saṃgharatnaṃ ca| samatā hi dharmatā| na ca dharmatāyā nānātvamasti|| subhūtirāha|
kiṃ dharmatā saṃskṛtā kiṃ asaṃskṛtā|| bhagavānāha|| na saṃskṛtā nāsaṃskṛtā| yaśca saṃskṛto
dhāturyaścāsaṃskṛta ubhāvetau na saṃyuktau na visaṃyuktau na rūpiṇau anidarśanāvapratighāvekalakṣaṇau
yadutālakṣaṇau" iti saṃskṛtāsaṃskṛtāvyatibhedena jñānaniveśanakarma||

"bhagavānāha|| sarvadharmāḥ subhūte svabhāvena śūnyāḥ| te na śrāvakairna pratyekabuddhairna
tathāgataiḥ kṛtāḥ| yā ca svabhāvaśūnyatā tannirvāṇaṃ" iti nirvāṇaniveśanakarma||

kāritrasyaiva vyāpitvaṃ darśayitumāha| sarvadharmākopyatayā prajñāpāramitākopyatā'nugantavyeti|
kāritramācāraḥ| ācāro dharmaḥ| "nyāyo hi sācāro dharmaḥ svabhāvaśca dharmākhyaḥ" iti vacanāt|
sarvo dharmaḥ saptaviṃśatividhaṃ kāritram| tasyākopyatā avadhyatā| daśadiksarvalokadhātusthiteṣu
sarvasattveṣu sarvairākāraiḥ yathā bhājanamavicchedena yāvadākāśaṃ pravṛttiḥ|
tayā tajjanikayā bhagavataḥ prajñāpāramitāyā akopyatā tādṛśyeva veditavyā| ityuktaṃ dharmakāyasya
kāritram||

samudrāparyantatāvākyādibhirakopyatāvākyaparyantaiḥ prajñāpāramitāyā ye viśeṣā uktāsteṣāṃ pāramārthikaṃ
jñānamānupūrvyā darśayitukāmaḥ pṛcchati tatkasya hetoriti| ekakṣaṇābhisamayadharmakāyasambandhibhiranugamavākyairyaduktaṃ
tatsarvaṃ kasya hetoḥ kena kāraṇenetyarthaḥ| rūpaṃ
hītyādikamuttaram| iha samudro'paryantaḥ śūnyatāmātratvāt| tasyāśca pramāṇābhāt| evaṃ
rūpādayopi pañcaskandhāḥ samudrasamāḥ| tadvatprajñāpāramitāpi| tathā hi ye ca rūpādayo yā
ca teṣāṃ śūnyatā yā ca prajñāpāramitā sarva ete na saṃyuktā na visaṃyuktā arūpiṇo'nidarśanā
ekalakṣaṇā yadutālakṣaṇā iti bhāvaḥ| evaṃ gaganasamatādayopi jñātavyāḥ| yāvadanupalabdhiriti|
akliṣṭamajñānam| evaṃ hītyādi| evaṃ hīti| yathaite'ṣṭāvabhisamayāḥ saparicchadā nirdiṣṭastathaivetyarthaḥ|
anugantavyeti anusartavyā| tataḥ kiṃ karaṇīyamityāha yadetyādi| anugamiṣyatīti
vyañjanakāyena śroṣyati| vyavacārayiṣyatītyarthaśarīreṇa jñāsyati| avatariṣyatīti
śraddhāsyati| avabhotsyata iti prajñāsyati| cintayiṣyatīti catasṛbhirvicāraṇāyuktibhiścintayiṣyati
vicārayiṣyati| evamevaitannānyatheti| yāni punaḥ sthānāni cintayan bālaḥ śaktikṣayāt
khinna unmādyet mūrcchet maraṇaṃ vā nigacchet tāni sthānānyacintyāni teṣu tulayiṣyati|
yathaitāni bhagavatā paramayogīśvareṇa dṛṣṭāni tathaiva nirdiṣṭāni| asmākametānyacintā(ntyā)ni
tarkāgocaratvāditi upaparīkṣiṣyata iti| etāvataiva sarvasaṃśayānāṃ chedanādavadhārayiṣyatyevamevaitaditi|
evamatīva cchinneṣu saṃśayeṣu bhavanāyā adhikāraḥ| ata āha| bhāvayiṣyatīti|
caturvidhā bhāvanā| śamatho vipaśyanā śamathavipaśyane śamathavipaśyanābhiratiśca|
kīdṛśairmanasikārairityāha| sarvamāyetyādi| ahamiti mameti rūpamiti vedanetyevamādikaḥ
sarvābhiniveśaḥ sarvamanyanā| manyāśabdāṇṇijantādyac manyanā| sarvaparapravādibhirmārādibhiḥ
kleśaiśca yāḥ kampanāḥ tāḥ sarveñjanāḥ| tadā nāsya durlabhetyādi| sarvaguṇānāmiti bodhisattvaguṇānām|
buddhakṣetrasyeti guṇānāṃ paripūririti vartate| śeṣaṃ sugamam||

sūtrasyārtho'ṣṭavabhisamayāḥ śāstre prathamamuddiṣṭāḥ| ta iyatā vistareṇa nirdiṣṭāḥ| punaḥ śāstram-

'lakṣaṇaṃ tatprayogastatprakarṣastadanukramaḥ|

tanniṣṭhā tadvipākaścetyanyaḥ ṣoḍhārthasaṃgrahaḥ||'

athavā ṣaḍarthāḥ sūtrasya| sarvākārajñatā mārgajñatā sarvajñatā ceti trayametallakṣaṇaṃ prajñāpāramitāyāḥ|
yatastrividhaiva sā| caturthaḥ sarvākārābhisambodhiḥ| so'syāṃ prayogaḥ| caryetyarthaḥ|
pañcamo mūrdhābhisamayaḥ| so'syāṃ prayogaprakarṣaḥ| ṣaṣṭho'nupūrvābhisamayaḥ so'syāṃ
prayogānukramaḥ| anupūrvaprayoga ityarthaḥ| saptama ekakṣaṇābhisamayaḥ| so'syāṃ prayoganiṣṭhāḥ|
aṣṭamo dharmakāyaḥ| so'syāṃ vipākaḥ| pradhānaphalamityarthaḥ| punaḥ śāstram-

'viṣayastritayo hetuḥ prayogaścaturātmakaḥ|

dharmakāyaḥ phalaṃ karmetyanyastredhārthasaṃgrahaḥ||'

athavā trayorthāḥ sutrasya| hetuḥ prayogaḥ phalaṃ ca| tatra trividhaḥ prayogaviṣayo hetuḥ| sarvākārajñatā
mārgajñatā sarvajñatā ca| catvāro'rthāḥ prayogaḥ prayogasāmānyāt| sarvākārābhisambodho
mūrdhābhisamayo'nupūrvābhisamaya ekakṣaṇābhisambodhaśceti| phalaṃ dharmakāyaḥ karma
ca| vināpi tenārthagateḥ| arthasaṃgrahaḥ sakalasūtrārthasya saṃkṣepaḥ| tatra prathamo'ṣṭadhā|
dvitīyaḥ ṣoḍhā| tṛtīyastredhā||

anugamasya vācakaḥ parivarto'nugamaparivartaḥ||

āryāṣṭasāhasrikāyāḥ prajñāpāramitāyāḥ sāratamānāmni pañjikāyāṃ ratnākaraśāntiviracitāyā ekonatriṃśattamaḥ
parivartaḥ||

