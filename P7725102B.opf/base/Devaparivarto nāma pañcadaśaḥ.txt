XV

devaparivarto nāma pañcadaśaḥ

...........tyāha| yānyenamityādi| kāni punarasya kalyāṇamitrāṇītyata āha tānyevetyādi| tānyasmai
kathamarthamupadekṣyantītyata āha evaṃ cetyādi| evamanenākāreṇa| ehi tvamityādinā kārṣīrityetadantena|
yogamiti prayogamabhiyogaṃ vā| mā parāmṛkṣa iti tabhdāvena mā grahīḥ| aparāmṛṣṭeti
sarvadharmairavikalpitā| parijayo'bhyāsaḥ| evaṃ hītyādinā upasaṃhāraḥ| samyaksambodhī
samyakpariṇāmanamanāsvādaḥ| ityanāsvādanāviśeṣeṇa mārge caturthaḥ kṣaṇaḥ||

ukto viśeṣaḥ ṣoḍaśavidhaḥ| kāritraṃ daśavidhaṃ vaktavyam| tatra śāstram-

[86] hitaṃ sukhaṃ ca trāṇaṃ ca śaraṇaṃ layanaṃ nṛṇām|

parāyaṇaṃ ca dvopaṃ ca pariṇāyakasaṃjñakam||4-27||

[87] anābhogaṃ tribhiryānaiḥ phalāsākṣātkriyātmakam|

paścimaṃ gatikāritramidaṃ kāritralakṣaṇam||4-28||

etadāha subhūtirityādinā| tacca duṣkaretyādinā subhūtiḥ prastauti| evametadityādinā bhagavānācaṣṭe|
ye lokahitāya samprasthitā iti bodhimabhisambudhya pañcabhyo gatibhyaḥ sattvān parimocya
teṣāmabhaye nirvāṇe pratiṣṭhāpanāditi hitakāritram||

lokasukhāya lokānukampāyai samprasthitā iti bodhimabhisambudhya sattvān duḥkhadaurmanasyopāyāsebhyaḥ
parimocya teṣāṃ sukhe nirvāṇe pratiṣṭhāpanamiti sukhakāritram||

lokasya trāṇaṃ bhaviṣyāma ityādinā trāṇādikāritrāṇāmuddeśaḥ| ityevaṃrūpaṃ vīryamārabhanta iti
sambandhaḥ| yathoddeśamaṣṭābhiḥ kathañcavākyairnirdeśaḥ| tata iti tebhyo duḥkhebhyaḥ| enamiti
lokam| vyāyacchanta iti saṃrakṣanti| vīryamiti prayogam| trāṇaṃ bhavanti trāṇakaraṇāditi
trāṇakāritram||

ityādireva...........

..........[avidyā]ṇḍajamasminniti kṛtvā| sa eva paṭalaṃ dṛṣṭirodhakatvāt| avidyaivāṇḍakośapaṭalaṃ
tena paryavanaddhā avaguṇṭhitāḥ| tamo mohaḥ| tenābhibhūtā andhīkṛtāḥ| avabhāsayantaḥ
ālokaṃ kurvantaḥ| vidhunvanti apanayanti| evamālokakaraṇādālokā bhavantītyālokakāritram||

anutpādaścānirodhaśceti samāhāradvandvaḥ| prakṛtiḥ sarvadharmāṇāṃ dharmatā| tayā teṣāmanutpādānirodhāya
dharmadeśanāt pariṇāyakāḥ parito netāraḥ paramārthabodhakā iti pariṇāyakakāritram||

anābhogaṃ tribhiryānaiḥ phalasākṣātkriyātmakam|

paścimaṃ gatikāritraṃ [idaṃ kāritralakṣaṇam]||

iti tribhiryānairanābhogataḥ phalasākṣātkriyātmakaṃ gatikāritramityarthaḥ|

grāmasya (?) hi gatiḥ prāptireva| yadābhogena gamanena yānatrayaphalasyāpi gatiḥ prāptireva
sā tu nirābhogā| na hi pumān kāyena cetasā vā gantvā tatprāpnoti kintvābhogata eva| tathā
hyākāśagatikāḥ sarvadharmāḥ| na hyākāśasya gatirāgatirvā| svabhāva evāsya gatiḥ| tasmādākāśagatikā
ityākāśasamāḥ| kuta ityāha| yathā hītyādi| akṛtamanutpāditatvāt| avikṛtamavasthāntarānutpādanāt|
anabhisaṃskṛtaṃ hetupratyayaiḥ sambhūya tasyākaraṇāt| sthitamutpadya vṛtteḥ|
saṃsthitaṃ samantataḥ sthiteḥ| vyavasthitaṃ kvacideva sthiteḥ| eṣāṃ viparyāsādāsthitamasaṃsthitamavyavasthitam|
ākāśakalpatvādavikalpā nirābhogāḥ| dharmatāmātratvāddharmāṇāmiti
bhāvaḥ|

yathā vākāśagatikā evaṃ śūnyatādigatikāḥ| tadevamagatigatikāḥ sarvadharmā iti........gatikāritram||

uktaṃ daśavidhaṃ kāritram|

..........śāstram-

[88] kleśaliṅganimittānāṃ vipakṣapratipakṣayoḥ|

viveko duṣkarakāntāvuddeśo'nupalambhakaḥ||4-29||

[89] niṣiddhābhiniveśaśca yaścālambanasaṃjñakaḥ|

vipratyayo'vighātī ca so'padāgatyajātikaḥ||4-30||

[90] tathatānupalambhaśca svabhāvaḥ ṣoḍaśātmakaḥ|

lakṣmīva lakṣa(kṣya)te ceti caturthaṃ lakṣaṇaṃ matam||4-31||

yaḥ svabhāvaścaturthaṃ lakṣaṇamiṣṭaṃ sa ṣoḍaśavidhaḥ| sarvakarmasādhanaṃ lakṣaṇam| lakṣyata
iti kṛtvā| ata evāha 'lakṣyate ceti'| lakṣaṇāntaramapyāha 'lakṣmīva' iti| lakṣmayogāllakṣmī
lakṣaṇayogāllakṣaṇamityarthaḥ| kathaṃ 'ṣoḍaśātmakaḥ' ? ityata āha'kleśaliṅge'tyādi| ato'sya
prastāvanā subhūtirāhetyādinā bhagavānāhetyataḥ prāk| caritāḥ ṣaṭpāramitā rakṣantīti caritāvinaḥ|
katame ta ityāha| ya imāmityādi| kiṃsvabhāvā ityanena padena svabhāvapraśnaḥ|
uttaraṃ bhagavānāhetyādinā| vinayo'panayaḥ| tamarhantīti vainayikāḥ| tairviviktaḥ svabhāva
eṣāmiti tathoktāḥ| iyatā catvāraḥ svabhāvā uktāḥ| kleśavivekaḥ| kleśaliṅgavivekaḥ| kleśanimittavivekaḥ|
vipakṣapratipakṣavivekaśca| tatra kleśo rāgādiḥ| kleśaliṅgaṃ kleśakṛtaṃ kāyādidauṣṭhulyam|
kleśanimittamayoniśo manasikārādi| vivakṣapratipakṣau rāgārāgau dveṣādveṣo
mohāmohau ca| subhūtirāhetyādinā subhūtirāhetyataḥ prāk| etadāha| eṣa eva svabhāvo gatiḥ
yāmabhisambudhya deśayiṣyantaḥ sattvānāṃ gatirbhaviṣyantīti||

subhūtirāhetyādi buddhabhūmirveti yāvat| atra na rūpādisambaddha iti na rūpādisvabhāvāyai(ya)
svabodhaye| na rūpāderarthāyeti na rūpādisvabhāvānāṃ sattvānāmarthāya| evaṃ na bhūmitraya
svabhāvānāṃ (?)| svabodhaye| nāpi| nāpi bodhitrayasvabhāvānāṃ sattvānāmarthāya| tadityādinā
praśnaḥ| uttaraṃ sarvetyādi| na pratikāṃkṣitavyānīti na labhyatvena draṣṭavyāni| atra
trīṇi na draṣṭavyānītyekameva sthānaṃ draṣṭavyamiti bhāvaḥ| iti duṣkarasvabhāvaḥ||

duṣkarasahita ekānto 'duṣkaraikāntaḥ'| evamukta ityādi yenāyamityataḥ prāk| abhimato'rtho'rthavaśaḥ|
taṃ ca svayameva bhagavānāha| asthānaṃ hītyādinā buddhabhūmirvetyekāntaḥ| ityaikāntikasvabhāvaḥ||

yenāyaṃ sarvasattvānāṃ kṛtaśaḥ sannāhaḥ sannaddha ityuddeśasvabhāvaḥ||

subhūtirāhetyādi kaccidityataḥ prāk| gambhīreti pratijñā| catvāro hetavaḥ pare bhāvanānupalabdheḥ|
adhvatrayepi bhāvakānupalabdheḥ| bhāvyasya prajñāpāramitāvastuno'nupalabdheḥ| tadālambanānāṃ
cānupalabdheriti| asiddhatvaparihārāya tatkasyetyādinā praśnaḥ| na hītyādinottaram|
pariniṣpanno vastubhūtaḥ| ataścākāśabhāvanaiṣā sarvadharmabhāvanā ca dharmatāmātradarśanāddharmāṇāṃ
cānupalabdheḥ| ata evāsaṅgabhāvanaiṣā'nantabhāvanā ca sarvadharmeṣvanupalabdheravyāghātāddharmāṇāṃ
cānantyāt| asato bhāvanā'sadbhāvanā grāhyānupalambhāt| aparigrahabhāvanā
grāhakānupalambhāt| upaparīkṣitavyo veditavyaḥ| ityanupalambhakasvabhāvaḥ||

kaccidityādinā subhūtirāhetyataḥ prāk| anabhiniveśasvabhāvaḥ||

subhūtirāha| yo bhagavannityādi atha khalu śakra ityataḥ prāk| vyavacāritetyālambitā| nimnaprāgbhāvapravaṇaśabdā
ādhārārthāḥ| taiḥ saha bahuvrīhiḥ| santatiścittasantānaḥ| ākāśanimnayeti
ākāśopamatvāt sarvajñatāyāḥ| iyaṃ sā vyavacāraṇeti prajñāpāramitāyā iti śeṣaḥ| tadityākāśopamatvaṃ
tasyāḥ kutaḥ ? uttaram| aprameyā hītyādinā| deśataḥ kālataśca pramātumaśaktyatvādaprameyā|
tathaiva pramāṇavirahād apramāṇā| na tadrūpaṃ yāvannāpi kvacitpradeśe sthitamiti|
sarveṣāmeṣāṃ deśakālavyāpitvena pramāṇāviṣayatvādaprameyasya tādrūpyāyogāt| api tvityādi|
taditi vartate| kenaciditi| kenacidrūpādinā svabhāvena| rūpādīnāṃ pramāṇāvattvāditi
bhāvaḥ| tatkasyeti praśnaḥ| uttaraṃ rūpameva hītyādi| rūpādiśabdairatra rūpādidharmatocyate|
tasmādavirodhaḥ| na ca rūpādibhedepi dharmatāyā bhedo rūpādīnāmalīkatvenābhedakatvāttadānīmastaṅgamāccetyālambanasvabhāvaḥ||

atha khalu śakra ityādyāparivartasamāpteḥ| gambhīrā duradhimocatvāt| duravagāhā cintāmayyā prajñayā
durdṛśā laukikabhāvanāmayyā| duranubodhā lokottarāyā| cikīrṣitasyākaraṇamalpotsukatā|
avanatamāvarjitam| yatra na kaścidityādinā traiyadhvikakriyāniṣedhaḥ| ākāśetyādinā karmaniṣedhaḥ|
ātmetyādinā kartṛniṣedhaḥ| sarvadharmāṇāṃ labhyānāmanāgamanatayā heyānāmagamanatayā
ca gambhīraḥ| vipratyanīko viparītaḥ| yato'nugrahāyāvikalpanāyaiṣa dharma udgrahe ca
lokaścarati| lokaviparītā pratītirvipratyayaḥ| iti vipratyayasvabhāvaḥ||

devaiḥ śakrādibhirupalakṣitaḥ parivarto devaparivartaḥ||

āryāṣṭasāhasrikāyāḥ prajñāpāramitāyāḥ sāratamānāmni pañjikāyāṃ ratnākaraśāntiviracitāyāṃ pañcadaśaḥ
parivartaḥ||

