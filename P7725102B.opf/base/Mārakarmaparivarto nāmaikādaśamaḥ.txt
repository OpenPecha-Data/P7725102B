XI

mārakarmaparivarto nāmaikādaśamaḥ|

doṣāḥ prayogāntarāyakarāḥ| te vaktavyāḥ| tamadhikṛtya śāstram-

doṣāśca ṣaḍviboddhavyāścaturbhirdaśakaiḥ saha||4-12||

doṣāḥ ṣaṭcatvāriṃśadityarthaḥ| ata āha| atha khalvityādi| keciditi praśnaḥ| kāṅkṣākimarthagateḥ|
athavā cicchabdo na paṭhitavyaḥ| bahūnīti sāmānyenokte viśeṣajijñāsayā praśnaḥ| kiyadrūpāṇoti|
teṣāmityādyuttaram| vakṣyamāṇāni ṣaṭcatvāriṃśaditi bhāvaḥ| bhāṣamāṇādipadāni sarvacaryāṇāmupalakṣaṇāni|
cireṇa pratibhānamutpatsyata iti cireṇa pāramitānāṃ pūraṇam| tataścireṇaiva
bodhiḥ syāt| iti cirapratibhānadoṣaḥ||

tadapi cetyādi| vikṣepsyata iti| uddhataṃ bhaviṣyati| anupāyakuśalasya kṣiprataraṃ tadutpattau
mānotpatteḥ| tato'nyān bodhisattvānavamanyamānasya nīcakuleṣūtpattyā cireṇaiva bodhiḥ syādityāśupratibhānadoṣaḥ||

jṛmbhamāṇā iti sadarpakāyaprasārāḥ| hasanta iti aṭṭahāsān kurvantaḥ| uccavagghayanta iti darpāduttiṣṭhantaḥ|
iti kāyakarmavaiguṇyam||

vikṣiptacittā ityasamāhitā| anyonyavijñānasamaṅgina iti paraiḥ smarayitavyāḥ| svayaṃ tu smṛtiṃ
na pratilapsyante| bhinneṣvapīryāpatheṣūddeśavismaraṇādveti cittavaiguṇyadoṣaḥ||

parasparamityādi| uccagghamānā iti parasparamuccagghayantaḥ| vikṣiptacakṣuṣa itastataḥ| visāmagrīti
yāvatāmāgamane pustakamākṛṣyate tāvatāmasamagratetyayogavihitasvādhyāyāditā doṣaḥ||

na vayamityādi punaraparamityataḥ prāk| cittotpādaistathā tatheti pūrvoktam| na nirjāyante na
niṣpadyante| iti vaimukhyanimittagrāhitā doṣaḥ||

punaraparamityādi tadyathāpītyataḥ prāk| vivarjya cetasā| utsṛjya kāyavāgbhyām| niryāṇaṃ śikṣāparyantagamanam|
iti hetubhraṃśadoṣaḥ||

tadyathāpītyādi tadyathāpītyataḥ prāk| piṇḍamāhāraḥ| chorayitvā tyaktvā| kavaḍaṃ grāsam| patraḥ
palyasampatsamūhaḥ| palāśopamapratipanna iti palāśopameṣu sūtrānteṣvabhiyuktāḥ| damayiṣyāmaḥ
pañcendriyadamanāt| śamayiṣyāmaḥ cetaso damanāt| parinirvāpayiṣyāmaḥ punarbhavakṣayāt|
kuśalamūlānāmabhisaṃskāro niṣpādanāni tadarthāḥ prayogavyāpārāḥ| na ca tairmantavyamiti|
teṣāmātmanaścānupalambhāditi praṇītāsvādabhraṃśadoṣaḥ||

tadyathāpītyādi tadyathāpītyataḥ prāk| prakāśamiti sālokam| upanidhyāyediti paśyet| varṇasaṃsthāna
iti varṇākārau| ityuttamayānabhraṃśadoṣaḥ||

tadyathāpītyādi tadyathāpītyataḥ prāk| kevalamātmadamaśamathameveti| saṃvarṇata iti vartate|
ityapītyādi| pratisaṃlayanaṃ samādhiḥ| tadapi ityevam| ātmadamaśamathārthameva saṃvarṇyate|
ita ūrdhvaṃ itītyādi sugamam| iti dṛṣṭa evetyādi| dṛṣṭe dharme prāpte janmani| anupādāyeti
na kiñcitparigahya| nityakālamityābodheḥ| satataṃ caitat pratijanmabhāvāt| samitaṃ ca
pratyahaṃ bhāvāditi satatasamitam| śeṣaṃ subodham| ityuddeśabhraṃśadoṣaḥ||

iti prathamaṃ daśakam||

tadyathāpītyādi tadyathāpityataḥ prāk| palagaṇḍaḥ sūtradhāraḥ| merupṛṣṭhe sudarśanaṃ nāma śakrasya
sauvarṇa nagaram| tanmadhye śakrasya vaijayanto nāma prāsādaḥ| pratipārśvaṃ yojanaśatadvayaṃ
sārdham| ekatvena yojanasahasram| sūryācandramasostu merorarddhādvahirākāśagāmisphāṭikaṃ
vartulaṃ vimānam| yathākramamekapañcaśatpañcāśacca yojanāni madhyasūtreṇa| tanmadhye
yastayoḥ prāsādo bahubhūmestadiha tayorvimānaṃ vaktavyam| tacca vaijayantādatīvālpapramāṇam|
nirmāṇaṃ viśeṣavatī kriyā| upanayanti prāpayantītyupā[ya]saṃmohadoṣaḥ||

tadyathāpītyādi| bhagavānāha| tadyathāpītyataḥ prāk| loke cakrasya pravartanāt cakravartī| tatpunaścakramapauruṣamākāśagāmi
sahasrāraṃ sanābhikaṃ sanemikaṃ āyasaṃ tāmraṃ raupyaṃ sauvarṇa
vā yathāyogam| varṇo jāmbunadanibhaḥ| saṃsthānaṃ dvātriṃśanmahāpuruṣalakṣaṇopetam| tejaḥ
sarvamabhibhūḥ prabhāvaḥ prabhāmaṇḍalaśca| ṛddhiḥ sampattiḥ| viśeṣataḥ saptaratnāni-cakraratnaṃ
hastiratnaṃ aśvaratnaṃ pariṇāyakaratnaṃ gṛhapatiratnaṃ maṇiratnaṃ ceti| dhandhayati
mohayatyaparisphuṭatvādalpatvācceti dhandhakaḥ| yasmāddhetorbodhisattvaḥ samudeti sa bodhisattvasamudāgamaḥ|
avāpya lābhamātreṇa| samāsādya śravaṇādibhiḥ| vivarjya tyaktvā| vivartya
parāṅmukhībhūya| iti cakravartisādharmyānnirmāṇakāyabhraṃśadoṣaḥ||

bhagavānāha| tadyathāpītyādi tadyathāpītyataḥ prāk| rasāḥ ṣaṭ| dravyabhedāt parasparasāṃkaryācca
śataṃ bhavati| tataḥ śatarasaṃ bhojanam| ṣaṣṭikāḥ ṣaṣṭirātreṇa pacyante teṣāmodānaḥ ṣaṣṭikodanaḥ|
śakandhvādiṣu darśanātpararūpam| utsṛjya cetasā| vivarjya kāyena| iti śatarasabhojasādharmyāt
sambhogakāyabhraṃśadoṣaḥ||

tadyathāpītyādi prāk punaraparaśabdāt| gambhīraṃ paramārthaśekharatvāt| prabhāsvaraṃ paramanirmalālokatvāt|
ityanardhyamaṇiratnasya dharmāddharmakāyabhraṃśadoṣaḥ||

ita ūrdhvaṃ gadyadvayena bhagavatyāṃ pañca viparyāsāḥ pratiśe(ṣe)dhyāḥ (?)| punaraparamityādyevamukte
ityataḥ prāk| bahūni pratibhānānīti rūpādīnāṃ sarvākārajñatāparyantānāṃ pratibhānāni|
bhagavatyāmasaṃvidyamānatvāccittavikṣepakarāṇīti tattabhdāvapratibhānadoṣaḥ||

evamukta ityādi punaraparāt prāk| ye kecit prajñāpāramitā likhiteti, asatīti, akṣarāṇīti, anakṣareti
vā manyante sarvaṃ tanmārakarma| tathā hi na sā likhitā apagandhādivirahāt| nāsatī
paramārthasattvāt| nākṣarāṇi sarvadharmāṇāmanakṣaratvāt| nānakṣarā tanniṣyandatvādeṣāmakṣarāṇām|
ebhireva ca tasyāḥ sūcanāt| etānyeva ca tenārthenālambya tasyā adhigamāt| tadevaṃ
likhanābhiniveśo'sattvābhiniveśo'kṣarābhiniveśo'nakṣarābhiniveśaśceti catvāro doṣāḥ||

punaraparamityādi| deśo mālavādiḥ| śatena sahasreṇa vā saṃkhyātagṛho'nāḍhyānāṃ nivāso grāmaḥ|
sahasreṇa lakṣeṇa vā saṃkhyātagṛha āḍhyānāṃ nivāso nagaram| nagarameva ca vastubhūyiṣṭhaṃ
nigamaḥ| maṇḍalaṃ kāśyādi janapadaḥ| tatsamūho rāṣṭram| rājādhyuṣitaṃ nagaraṃ rājadhānī|
ākhyānaṃ gadyakāvyam| gulmo ghahāḥ(ṭṭaḥ?)| viśikhā rathyā| śivikā yāpyayānam| jīvitārthāḥ
pariṣkārāḥ jīvitapariṣkārāḥ| itihāsaḥ purāvṛttam| śeṣaṃ subodham| iti gantavyādinānārthamanasikāravikṣepadoṣaḥ|

iti dvitīyaṃ daśakam||

punaraparamityādinā draṣṭavyarājādimanasikāravikṣepadoṣaḥ||

punaraparamityādinā prāptavyāgnyādimanasikāravikṣepadoṣaḥ||

punaraparamityādi prāk punaraparāt| antarāyā vighātāḥ| lābhaścīvarādiprāptiḥ| satkāra ādaraḥ|
śloko yaśaḥ| tairāsvāda uddharṣaḥ| cittotpīḍā cīvarādivighātaiḥ| ityutpīḍāsvādadauṣau||

punaraparamityādi prāk punaraparāt| kiñcāpīti yadyapi| upāyakauśalyamiti yena hīnabodhau na
patediti| upāyakauśalyarahitasya gambhīrasūtrānte atanmārgaṇadoṣaḥ||

iti ūrdhvaṃ vaidhuryāṇi bāhulyena vaktavyāni| tāni dharmabhāṇakena saha dhārmaśravaṇikānāṃ visāmagrī|
dharmasya bhāna(ṇa)ko vaktā guruḥ| dharmaśravaṇaṃ prayojanameṣāmiti dhārmaśravaṇikaḥ
śiṣyaḥ| samagrabhāvaḥ sāmagrī| viparyāsāt visāmagrī| tatrādau punaraparavākyadvayam|
kilāsaṃ kausīdyam| bahukṛtyatā gṛhiṇām| sapi kausīdyamiti cchandakilāsavaidhuryam|

tataḥ punaraparavākyadvayam| antaśa ityadhikameva likhitukāmaḥ| gatimān śabdajñānāt| matimān
arthajñānāt| smṛtimān ubhayordhāraṇāt| kṣepsyata iti karme karttariprayogaḥ| gamiṣyatītyarthaḥ|
udaghaṭitajñaḥ sāmānyokte viśeṣajñānāt| vipañcitajñaḥ kiñcidapyuktau viśeṣaparijñānāt|
anabhijñaḥ padaparamaḥ| sa hi yaducyate tadeva jānāti nādhikam||

imāni catvāri vaidhuryāṇi| cchandadeśāntaragamanavaidhuryam| udghāṭitajñatetaratāvaidhuryam|
abhijñatetaratāvaidhuryam||

tṛtīyaṃ daśakam||

punaraparamityādi āmiṣaṃ dravyam| tadgurukabahumānādasyeti āmiṣagurukaḥ| evaṃ lobhādigurukaḥ|
yāvatā svayaṃ vartate tāvadicchatīti alpecchaḥ| santuṣṭo adhikāniṣṭeḥ| pravivikto gṛhasthairasaṃstutatvāt|
iyatā pravrajitasya dānāśaktiruktā| arthavā na dātukāma iti santamapyartha
gṛhīmātsaryāt| ityāmiṣārthitādānānārthitāvaidhuryam||

punaraparamityādi punaraparāt prāk| śrāddho bhaviṣyati| tataḥ śrotukāmaḥ śabdataḥ| avabodhu(ddha)kāmo'rthataḥ|
artha dātukāmaḥ parityaktukāma iti nirakṣepadānāt| dharmabhāṇakastu na
vakṣyati| aśrāddhatvāt, dhanairaṇa(na)rthikatvāt, dharmamātsaryādvā| imāni trīṇi vaidhuryāṇi|
śrāddhetaratāvaidhurya dānārthitāgrahaṇānarthitāvaidhurya śrotukāmatādharmamātsaryavaidhurya
ca||

punaraparamityādi| tāni sūtrāṇīti yāni śrotukāmaḥ| dharmāntarāyo dharmavyasanam| tadasyāsti
pūrvajanmasaddharmapratikṣepāditi dharmāntarāyikaḥ| tattayā tabhdāvena na sambhaviṣyanti na
bhaviṣyanti| nāvatariṣyanti nānyata āgamiṣyanti| aprāptadharmabhāṇina ityaprāptadharmabhāṇakasya|
prativāṇī pratyākhyānam| iti sūtrāntarā[ya]sambhavatadarthitāvaidhuryam||

punaraparamityādi| na śrotukāmo bhaviṣyatīti dharmāntaravyagratayā| ata idaṃ cchandakilāsavaidhuryādanyacchandavaidhuryam||

tataḥ punaraparavākyadvayena middhagurukacchandikatāvaidhuryam||

punaraparavākyena durgatiduḥkhabhayābhdavavaimukhyadoṣaḥ||

punaraparavākyena sugatisukhānāmapi duḥkhatvābhdavavaimukhyadoṣaḥ||

tataḥ punaraparavākyena ekākitā parṣadgurukatāvaidhuryam| anubandhukāmatā anavakāśadānavaidhuryam|
durbhikṣādidiggamanāgamanavaidhuryaṃ ca| tatraikākitāparṣadgurukatāvaidhuryāntaṃ caturthaṃ
daśakam||

ekena punaraparavākyena sabhayadiggamanāgamanavaidhurye||

punaraparamityādi kulāvalokanabahukṛtyatayā dhārmaśravaṇikānāṃ pratyākhyānadoṣaḥ||

iti hītyādinā mārakarmaṇāṃ bāhulyaṃ buddhāvivarjanīyatāṃ mārasya ca teṣvabhiyogakāraṇamāha|
punaraparamityādi| śramaṇaveśāgatena māreṇa saṃśayaprakṣepadoṣaḥ||

punaraparamityādi| nirmitabhikṣusaṅghena svayaṃ buddhaveṣeṇa māreṇa gambhīradharmacāriṇāṃ hīnabodhivyākaraṇadoṣaḥ||

evaṃ subhūta ityādinā āparivartāntāccaturo'rthānāha| māramarmaṇāṃ bāhulyaṃ tatkāraṇaṃ tebhyaśca
vinā tāmalpabuddhitvādikam| yathā ca mārasya teṣvabhiyogastathā sarvabuddhānāṃ bodhisattvaparigraheṣviti
ṣaṭcatvāriṃśadantarāyāḥ||

mārakarmāṇyate evāntarāyāḥ| taddyotakaḥ parivartastatparivartaḥ||

āryāṣṭasāhasrikāyāḥ prajñāpāramitāyāḥ sāratamānāmni pañcikāyāṃ ratnākaraśāntiviracitāyāmekādaśaḥ
parivartaḥ||

