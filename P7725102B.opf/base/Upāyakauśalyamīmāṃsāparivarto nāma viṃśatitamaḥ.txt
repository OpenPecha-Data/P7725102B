XX

upāyakauśalyamīmāṃsāparivarto nāma viṃśatitamaḥ|

kṣetrapariśuddhiruktā| upāyakauśalaṃ vaktavyam| ataḥ śāstram-

[121] viṣayo'sya prayogaśca sā(śā)travāṇāmatikramaḥ|

apratiṣṭho yathāvedhamasādhāraṇalakṣaṇaḥ||4-62||

[122] aśa(sa)kto'nupalambhaśca nimittapraṇidhikṛtau|

talliṅgaṃ cāpramāṇaṃ ca daśadhopāyakauśalam||4-63||

asya hyupāyakauśalasya 'viṣayaḥ' sūtre prathamaṃ vaktavyaḥ| tataḥ'prayogaḥ' prathamābhyāsaḥ|
tato daśa prabhedāḥ sā (śā)travātikramādayaḥ| 'nimittapraṇidhikṛtau' tābhyāmiti tathoktau
nimittakṛtaḥ praṇidhikṛtaśca|

atha khalvityādi| atrādau bhūtakoṭimityetadantena viṣaya uktaḥ| śūnyatāsamādhinaivānimittāpraṇihitayorbodhipakṣādīnāṃ
copalakṣaṇāt| śūnyatāyāmiti śūnyatāsamādhau| santatiḥ pravāhaḥ|
kathaṃ pratyavekṣamāṇa ityāha rūpaṃ śunyamitīti| tāmiti śūnyatām| dharmatāmiti dharmaprakṛtim|
dharmatayeti dharmasāratayā| bhūtakoṭiriti śūnyataiva kaivalyaṃ gatā bhūtakoṭiḥ| ityupāyakauśalasya
viṣayaḥ||

evamukta ityādi tadyathāpītyataḥ prāk| asamāhita eveti sākṣātkartavyatayā'nadhyavasita eva|
atrāntarā iti yāvadbuddhadharmā asya na paripakvāḥ| evamityuktena krameṇa| ārūḍha upārjitāḥ|
śeṣa subodham| ityupāyakauśalasya prayogaḥ||

tadyathāpītyādi tadyathāpītyataḥ prāk| śūro nirbhīḥ| vīryamutsāhaḥ| pratiṣṭhānaṃ sthairyam|
pratibhānamabhyūhaḥ| pratipattiranuṣṭhānam| yasminkālādau yadyuktaṃ tajjñānāt kālādijñaḥ|
gatiḥ kāyavākcittakarmaṇyatā| tāṃ gataḥ prāptaḥ| praharaṇāvaraṇaṃ kavacādi| smṛtiḥ smaraṇam|
matirabhyūhaḥ| gatirjñānam| dhṛtirdhāraṇam| nītirnītijñānam| viśāradaḥ paṇḍitaḥ iti śatrava
eva 'śātravā' antarāyāḥ| teṣāmatikramaścaturbhirapramāṇairiti prathamamupāyakauśalam||

tadyathāpītyādi tadyathāpītyataḥ prāk| caratīti gacchati| na ca bhūmau patatīti pātapratiṣedhaḥ
sthitiḥ| na ca kañcinniśrityeti pratiṣṭhāpratiṣedhaḥ| niśrityetyāspadīkṛtya| viharatīti
tiṣṭhati| na ca tatrāpīti viharaṇepi niśritaḥ| patatyaparipūrṇairiti| atra na patatīti na
pratitiṣṭhatītyarthaḥ| pratiṣṭhāvirahādapratiṣṭha upāyaḥ||

tadyathāpītyādi prāgevamuktāta| vārayediti| ākāśa eva sthāpayet| patanaṃ na dadyāditi patituṃ
na dadyāt| uddharva kṣiptasya sa(śa)rasyeva śarāntaraiściramapātāya ya āvedhastadvadābuddhadharmaparipākama(kaṃ)
sākṣātkaraṇāya cittasya cittāntarairya āvedhaḥ| tadanatikrameṇa vṛttiryathāvedhamupāyaḥ||

evamukta ityādi prāk punaraparāt| carati śamathena| viharati vipaśyanayā| samādhisamāpattirubhābhyām|
mameti mayā| abhinirharatīti niṣpādayati| samādhiścāsau vimokṣaśca muktidvāratvāt|
cittotpādaścittābhinirhāraḥ| anenāyaṃ duṣkarakārakaḥ| eṣa ca sarvaśrāvakapratyekabuddhairasādhāraṇatvādasādhāraṇa
upāyaḥ||

punaraparādi prāk punaraparāt| sattva ātmā puruṣaḥ| indriyāṇi pañca śraddhādīni| balānyapi pañcaiva|
bodhyaṅgāni sapta| mārgo'ṣṭāṅgaḥ| sattvadṛṣṭiḥ saktiḥ| tatprahāṇāya sattvānāmabhisambuddhaḥ|
sattvān deśayiṣyāmīti sañcintya śūnyatādisamāpattirasaktiḥ| tadyogādasakta upāyaḥ||

punaraparādi prākpunaraparāt| dharmasaṃjñā skandhadhātvādisaṃjñā| sa upalambhaḥ| tatprahāṇāyetyādi
pūrvavat| evaṃ śūnyatādisamāpattiranupalambhaḥ| tadyogādanupalambha upāyaḥ||

punaraparādi punaraparātprāk| strī pumān rūpaṃ śabda iti nimittasaṃjñā| tatprahāṇāyetyādi pūrvavat|
evamanimittasamāpattirānimittam| tadyogādānimitta upāyaḥ||

punaraparādi yo hītyataḥ prāk| devaḥ śakraścakravarttī syāmityādirbhavabhogābhilāṣaḥ praṇihitam|
tasya mūlaṃ viparyāsāḥ| tasmāccaturviparyāsaprahāṇāyetyādi pūrvavat| evamapraṇihitasamādhirapraṇihitam
tadyogādapraṇihita upāyaḥ||

yo hi kaścidityādi naitat sthānaṃ vidyata iti yāvat| anupalambhādīnāmupāyā vimokṣamukhatrayaṃ
viṣaya uktaḥ| sāṃpratameṣāmanabhisaṃskārādikamadhikaṃ viṣayamamoghatāṃ ca bravīti| anabhisaṃskāre
patediti hīnabodhau| traidhātukeneti saṃsāreṇa||

evaṃ hītyādi subhūtirāhetyataḥ prāk| samyaksambodhikāmena bodhisattvena vijño bodhisattvaḥ praṣṭavyaḥ|
samyaksambodhaye kiṃ bhāvayeyaṃ kathaṃ ca bhāvayeyamiti| sa cedācakṣīta śūnyatādikameva
bhāvaya tacca parijayaṃ mātuḥ sākṣātkārṣīḥ| tatropāyaḥ sarvasattvāparityāgacittādiriti|
etattasyākhyāturavaivartikatve liṅgam| tasmāttasya liṅgamasminniti talliṅga upāyaḥ||

subhūtirāhetyādi sacetpunarityataḥ prāk| bahavo bodhāya caranti teṣvalpakāste ya evaṃ visarjayanti|
vyākṛtāste'vaivarttikatve'saṃhāryāḥ sadevamānuṣāsureṇa lokena| yataste'lpakā ato'lpapramāṇā
ityapramāṇa upāyaḥ||

tadevaṃ navamasya paścārddhāt prabhṛti viṃśatitamasya pūrvārddhaṃ yāvadekādaśaparivartāḥ sarvākārābhisaṃbodhiḥ||

ita ūddharvaṃ mūrddhābhisamayo vaktavyaḥ| tasyoddeśaḥ pūrvamuktaḥ ślokadvayena ṣaḍakṣarādhikena-

[123] liṅgaṃ tasya vivṛddhiśca nirūḍhiścittasaṃsthitiḥ|

caturdhā ca vikalpasya pratipakṣaścaturvidhaḥ||1-14||

[124] pratyekaṃ darśanākhye ca bhāvanākhye ca vartmani|

ānantaryasamādhiśca saha vipratipattibhiḥ||1-15||

[125] mūrdhābhisamayaḥ

tasyāṣṭau vastūni| 'liṅgavivṛddhiḥ nirūḍhiścittasaṃsthitiḥ'| dṛṅmārge vipakṣapratipakṣāḥ bhāvanāmārge
vipakṣapratipakṣā ānantaryasamādhivipratipattayaśceti|

tatra liṅgamadhikṛtya śāstram-

[126] svapnāntarepi svapnābhā sarvadharmekṣaṇādikam|

mūrddhaprāptasya yogasya liṅgaṃ dvādaśadhā matam||5-1||

'mūrdhaprāptasya' iti prakarṣaprāptasya| 'yogasya' iti trisarvajñatāprayogasya| sa cetpunarityādi
veditavyā| svapnāntaragatopi svapnopamān sarvadharmān paśyati na ca sākṣātkarotīti prathamaṃ
liṅgam||

punaraparādi veditavyāntam| svapnāntaragatopi śrāvakabhūmau pratyekabuddhabhūmau traidhātuke
ca spṛhāṃ na karotīti dvitīyam||

punaraparādi veditavyāntam| svapnāntaragato mahatyāṃ pariṣadyubhayasaṅghaparivṛtaṃ tathāgatamātmānaṃ
paśyatīti tṛtīyam||

punaraparādi veditavyāntaram| svapnāntaragato vaihāyasamabhyudgamya sattvebhyo dharma deśayati
vyāmagataṃ cātmānaṃ saṃjānīte| bhikṣūṃśca nirmitīta ye lokadhātvantareṣu buddhakṛtyaṃ kurvantīti
caturtham||

punaraparādi veditavyāntam| svapnāntaragatopyātmanaḥ pareṣāṃ vā vadhabandhanaśiraśchedādīn dṛṣṭvā
nottrasyati| vibuddhasya caivaṃ bhavati svapnopamaṃ sarva traidhātukaṃ mayā cābhisaṃbudhyaivaṃ
dharmo deśayitavya iti pañcamam||

punaraparādi veditavyāntam| svapnāntaragatasya nairayikādīn sattvān dṛṣṭvā evaṃ bhavati| tathā
kariṣyāmi yathā me'bhisambuddhasya buddhakṣetre trayo'pāyāḥ sarvathā na bhaviṣyantīti ṣaṣṭham||

punaraparādi punaraparāt prāk| svapnāntaragato yadi grāmadāhādau vartamāne prativibuddha evaṃ
samanvāharet| yathā mayā svapne'vaivartikaliṅgānyātmani dṛṣṭāni tena satyenāyaṃ grāmadāhādiḥ
śāmyatviti| sa cecchāmyati tatsaptamaṃ liṅgam||

punaraparādi āparivartasamāpteḥ| yadi kaścitsattvo'manuṣyeṇa gṛhīto'dhiṣṭhitaḥ āviṣṭo vā antaḥpraveśāt|
tatra bodhisattvaḥ satyādhiṣṭhānaṃ kuryāt| yadyahaṃ vyākṛtaḥ pūrvabuddhairanuttarāyāṃ
bodhau yadi ca me pariśuddho'dhyāśayastāmabhisamboddhaṃ yathā ca nāsti buddhānāṃ kiñcidajñātam|
anena satyenāyamamanuṣyo'pakrāmatviti sa cettasmāt satyādhiṣṭhānāt apakrāmati
tadaṣṭamaṃ liṅgam||

upāyakauśalyānāṃ mīmāṃsā parijñānaṃ tadarthaḥ parivartaḥ||

āryāṣṭasāhasrikāyāḥ prajñāpāramitāyāḥ sāratamānāmni pañjikāyāṃ ratnākaraśāntiviracitāyāṃ viṃśatitamaḥ
parivartaḥ||

