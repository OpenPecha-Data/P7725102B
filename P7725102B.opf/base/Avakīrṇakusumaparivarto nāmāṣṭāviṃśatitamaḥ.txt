XXVIII

avakīrṇakusumaparivarto nāmāṣṭāviṃśatitamaḥ|

māyopamasāraparivartābhyāṃ darśanaheyā vikalpā uktāḥ| darśanamārgādeśca prajñāpāramitāvihārasyāvaśyakaṃ
bodhiprāpakatvamuktam| tatastasya tathābhāve kāraṇatrayamanena parivartena prathamaṃ
vakṣyati paścādvodhilakṣaṇam| ataḥ kāraṇatrayamadhikṛtya śāstram-

[142] bodhau saṃdarśanā'nyeṣāṃ taddhetośca parīndanā|

tatprāptyanantaro hetuḥ puṇyabāhulyalakṣaṇaḥ||5-17||

tasyā bodheryathoktāt prajñāpāramitāvihārādavaśyaṃ prāptiḥ 'tatprāptiḥ'| tasyā 'anantaro' 'vinābhāvī
'hetuḥ' jñāpakastrividha uktaḥ sūtre| 'bodhau sandarśanā' vyākaraṇaṃ yad 'anyeṣāṃ'
sa prathamo hetuḥ| bhāvināṃ bodhihetorāryānandāya 'parīndanā' dvītīyo hetuḥ| 'puṇyābāhulyalakṣaṇaḥ'
tṛtīyaḥ| ataḥ sūtram|| atha khalvityādi avakīrṇakusumanāmāno vyākartavyāḥ| tato
devaiḥ puṣpamānītaṃ vyākartavyairavakīrṇaṃ tato raśmīnāṃ niścārapraveśau| ānandapṛṣṭena
bhagavatā teṣāṃ vyākaraṇam| tatteṣāṃ vyākaraṇamanyasminviśiṣṭe lokadhātāvitilakṣyate lokadhātoranirdeśāt|
āyuḥsaddharmaśitikālayoścayatatvāt| tadanu tasmāttarhītyādinā upasaṃhāro vihartavyāntaḥ|
iti prakṛtena vihāreṇa bodhiprāpteḥ prathamaṃ kāraṇam||

tato ye hītyādinā samyaksambuddhānāmityetadantena prajñāpāramitācāriṇāṃ guṇānāha| tato ye caināmityādinā
veditavyāntena yepyenāṃ śrutvā na pratikṣipanti teṣāṃ guṇamāha| atra pratikrośaṇaṃ
mānasī nindā| prativahanaṃ manasā tyāgaḥ| pratikopanaṃ tasmai kopaḥ| pratisaṃharaṇaṃ
guptau sthāpanam| pratiṣedhanaṃ niḥsāratākhyāpanam| pratikṣepo'sabhdūtabādhakābhidhānam|
tadavyavasāyaḥ saptamaḥ| tataḥ kiñcāpītyādinā caritavatetyetadantena hīnayānāpatane kāraṇadvayamāha|
praṇidhānādināvisaṃvāditāṃ kṛtajñatāṃ ceti| tadevaṃ ye hi kecidityādinā vistareṇopodghātaṃ
kṛtvā tasmāttarhītyādinā parīndanāmāha| parīndanā samarpaṇā saivānubandhinī anuparīndanā|
akṣarasannipātāditi| akṣarasannipāto vyañjanakāyaḥ| tamadhikṛtyeti lyap lope pañcamī|
kimarthamityāha| udgrahaṇāyetyādi| kathaṃ parīndanetyata āha| yatheyaṃ nāntarddhīyeteti|
yatheyamantarhitā na syāttathā tvayā karaṇīyamityarthaḥ| ata ūrdhvaṃ sa cedityādinā
āhāriketyetadantena dvitīyamupodghātaṃ kṛtvā tasmāttarhītyādinā dvitīyā parīndanā| atra punareveti
paścāt| nāśayeriti hārayeḥ| śīghramananuśa(sa)raṇāt utsṛje| smartumaśakyatvāt vismareḥ|
aparāddhaḥ kṛtāparādhaḥ| ārādhanamārāgaṇaṃ ca toṣaṇam| mātā bījadhā[ra]nā(ṇā)t| jananī
bījapṛṣṭeḥ| janayitrī utpādanāt| tata urdhvaṃ udgrahītavyeyamityādinā tādṛśī prajñāpāramitā
sadevakasya lokasya śāstetyetadantenopoddhātaṃ kṛtvā tasmāttarhītyādinā'nuśā nītyetadantena
tṛtīyā parīndanā|

atra suniruktā supaṭhitā dharmakāyateti prajñāpāramitaiva dharmaḥ kāya eṣāṃ tattaditi vakṣyamāṇena
kartavyādinā sambadhyate| tatra kartavyamupasthānādi dātavyaṃ puṣpādi samanvāhartavyaṃ
deśanādi| kalyāṇata iti puṇyakāmatayā| sparśavihārata iti tenaiva sukhībhāvāt| guṇavattayeti
kalyāṇādinā| bhāṣeye(yami)ti vadeyam| kalpaṃ vā yāvattato vā upari yadi vistara iṣṭaḥ
syāt| kintarhi saṃkṣepeṇānanda bhāṣaye(bhāṣe)| yādṛśa ityādi| tato yopi kaścidityādinā
samyaksambodhirityetadantenopodghātaṃ kṛtvā caturthī parindanāmāha| tamāttarhītyādinā nāntardhīyetyetadantena|
caturthakamiti vaktavye dvitīyakamityuktam| u(anu)ktānāmuktasāmānyenaikīkaraṇāt|
paridadāmi parindāmi samarpayāmītyeko'rthaḥ| evaṃ caturākārā parindanā dvitīyaṃ
kāraṇam||

tata eṣā hyānandetyādinopādghātaṃ kṛtvā sa cet tvamityādi naitatsthānaṃ vidyata iti yāvat| atra
adhvaparyantaḥ kṣaṇaḥ| viṃśaṃ kṣaṇaśataṃ tatkṣaṇaḥ| tatkṣaṇāḥ ṣaṣṭirlavaḥ| lavāstriṃśanmuhūrtaḥ|
nālikā ghaṭikā| iti puṇyabahutvaṃ tṛtīyaṃ kāraṇam||

tato'tha khalu bhagavānityādinā akṣobhyasya bhagavataḥ sabuddhakṣetrasya sapariṣadaḥ sandarśanamantardhāyanaṃ
ca dṛṣṭāntaḥ| atra sāgaropamatvamativistīrṇatvāt| gambhīratvaṃ dhyānasampadā|
akṣobhyatvaṃ prajñāsampadā| dārṣṭāntike yojayitumāha| evamānanda sarvadharmā ityādi|
sarvadharmā hītyādinā yuktimāha| na kāryasamarthā iti pratijñāntaram| nirīhakā hītyādinā
yuktimāha| evaṃ caranta ityādinā'nuśaṃsāmāha| mahābodhiśabdāt prāk| asaṅgatāmiti nirupala[mbha]tām|
apratihatajñānatāṃ vā| pramāṇaṃ vaipulyaniyamaḥ| kṣayaḥ kālaniyamaḥ| paryantaḥ saṃkhyāniyamaḥ|
pramāṇabaddheti pramāṇaparicchinnā| aprameyatvādityanupalambhāt| kṣayo'pacayaḥ|
parikṣayo'bhāvaḥ| ākāśākṣayatvāditi ākāśavadakṣayatvāt| kuta ityāha sarvadharmānutpādata
iti| anutpannā sarvadharmāḥ| atasteṣāmanupalambhalakṣaṇā prajñāpāramitāpyākāśavadakṣayeti|
abhinirhartavyeti pratyakṣīkartavyā| rūpādīnāmakṣayatveneti teṣāmanutpādataḥ| evamavidyādīnām|
iyaṃ seti yā skandhādīnāmavidyādīnāṃ cākṣayatvena| antadvayamutpattivināśau madhyamutpannasya
sthitiḥ| āveṇiko'nyairasādhāraṇaḥ| na ca kiñciddharmamiti skandhaiḥ saṃgṛhītam|
kutaḥ ? pratītyotpādadarśanāt| nityamityanādinidhanam| dhruvamiti sthiram| śāśvatamityanidhanam|
kārakaṃ vedakaṃ veti| īhaturgṛhītuścābhāvāt| ita uttaro granthaḥ subodhaḥ samyaksambodhariti
yāvat| iyatā kṣayānutpādajñānalakṣaṇā bodhirucyate| atra śāstram-

[143] kṣayānutpādayorjñāne malānāṃ bodhirucyate|

kṣayābhāvādanutpādātte hi jñeye yathākramam||5-18||

malāḥ kleśavikalpāḥ| teṣāṃ 'kṣayānutpādayoḥ' ye 'jñāne' sā bodhiḥ| 'te' ca jñāne teṣāṃ 'kṣayābhāvādanutpādācca
yathākramaṃ' veditavye| kṣayasyātyantamasattayā jñānaṃ kṣayajñānam| anutpādasyo(syānu)tpattikatvena
jñānamanutpādajñānamiti bhāvaḥ| atha bodherlakṣaṇāntarasambhavepi
kimarthamidaṃ lakṣaṇamuktam ? darśanamārgeṇa kṣīṇānāṃ vikalpānāmakṣayato'nutpādataśca
vyavalokanārtham| tadevāha-

[144] prakṛtāvaniruddhāyāṃ darśanākhyena vartmanā|

vikalpajātaṃ kiṃ kṣīṇaṃ kiṃ vā'nutpattimāgatam||5-19||

vikalpānāṃ prakṛtistathatā| na kadācittasyāḥ kṣaya utpādo vā| jātireva 'jātaṃ' prakāraḥ| tato
na kaścidvikalpaprakāro darśanamārgeṇa kṣīṇa utpādaṃ vā tyājita iti||

anye tvāhuḥ-

"kṣayajñānaṃ tu satyeṣu parijñātādiniścayaḥ|

na punarjñeyamityādiranutpādagatirmatā||" iti||

te hi śasyante- santi skandhāḥ santi catvāri satyāni| tatra saṃkṣepataḥ kleśaduḥkhayoḥ kṣayaḥ
punaranutpādaśca prāpyate| tatoḥ prāptayorye jñāne te kṣayānutpādajñāne| prādhānyena tathāgatānāṃ
tu jñeyāvaraṇamapi kṣīyate teṣāmakliṣṭasyāpyajñānasya kṣayāditi| tannirāsāya śāstram-

[145] sattā ca nāma dharmāṇāṃ jñeye cāvaraṇakṣayaḥ|

kathyate yatparaiḥ śāsturatra vismīyate mayā||5-20||

[146] nāpaneyamataḥ kiñcit prakṣeptavyaṃ na kiñcana|

draṣṭavyaṃ bhūtato bhūtaṃ bhūtadarśī vimucyate||5-21||

'nāma' śabdo'marṣe| 'atra vismīyate mayā' iti vipakṣapratipakṣayorayogāditi bhāvaḥ| 'ataḥ' kāraṇāt
'nāpaneyaṃ kiñcit' pudgalasya dharmāṇāṃ ca svayamabhāvāt| 'prakṣeptavyaṃ na kiñcanaṃ'
pudgaladharmanairātmyayoranādinidhanatvāt| kiṃ tarhi ? tadubhayaṃ 'bhūtaṃ' bhūtatvena 'draṣṭavyam'|
yato bhūtaṃ pudgalanairātmyaṃ dṛṣṭvā kleśāvaraṇādvimucyate| bhūtaṃ dharmanairātmyaṃ
dṛṣṭvā jñeyāvaraṇād 'vimucyate'| tasmādabhūtānāṃ pudgaladharmāṇāṃ dṛṣṭirvipakṣaḥ| teṣāṃ
nairātmyadarśanaṃ pratipakṣaḥ| ubhayostu nairātmyayorbhūtatvaṃ mahārathaiḥ kṣuṇṇam| tata
iha nocyate||

tasmāttarhītyādi| kṣayānutpādalakṣaṇā bodhisatasyā avaśyalabhyatā kāraṇatrayaṃ ca prasaṅgādāgatam|
prākṛtaṃ tu māyopamasāraparivarte nirdiṣṭaṃ darśanaheyānāṃ vikalpānāṃ prahāṇam| ato
yasmāddarśanamārgeṇa darśanaheyānāṃ vikalpānāṃ prahāṇaṃ tasmāddhetoḥ| tarhīti darśanakāle
prajñāpāramitāyāṃ darśanamārgātmikāyāṃ caritavyam||

tatkasya hetoriti| hetumukhena darśanamārgasya lakṣaṇapraśnaḥ| prajñāpāramitāyāmiti| atratye
darśanamārge dhyānapāramitetyatra cārtho gamyate| tenānuktasamuccayaḥ| prajñāpāramitā ceti|
kuta ityāha| prajñāpāramitāyāṃ hītyādi| bhāvanāparipūriṃ ṣaṭpāramitā gacchantīti sambandhaḥ|
sarvā iti pratyekaṃ samagrāḥ satyaḥ| ekaikayā ṣaṇṇāmapi saṃgrahāditi bhāvaḥ| ataśca
ṣaḍeva pāramitāṣaṭkā darśanamārgaḥ| saṃkṣiptā ceyaṃ bhagavatī| ato lakṣaṇamātramasyāmuktam|
yathā tvekaikayā sarvasaṃgrahastadvistareṇa mahatyorbhagavatyoruktam| atra śāstram-

[147] ekaikasyaiva dānādau teṣāṃ yaḥ saṃgraho mithaḥ|

sa ekakṣaṇikaḥ kṣāntisaṃgṛhīto'tra dṛkpatha||5-22||

ekaikameva ekaikaśaḥ svārtha śas| tasya bhāva ekaikasya| avyayatvāddhi lopaḥ| tena 'ekaikasyaiva
dānādau' iti dānādiṣu| 'teṣāṃ' dānādīnāṃ 'mithaḥ' anyonyaṃ 'yaḥ saṅgrahaḥ'| so'smin mūrdhābhisamaye
darśanamārgaḥ| sa ca 'ekakṣaṇīkaḥ' na tu ṣoḍaśakṣaṇāḥ(ṇaḥ)| sa ca kṣāntyā 'saṃgṛhītaḥ'
na punaraṣṭābhiḥ kṣāntibhiraṣṭābhirjñānaiḥ| iti mūrdhābhisamaye darśanamārgaḥ||

tato bhāvanāmārgaḥ| tamāha| sarvāṇi cetyādinā| upāyau ca kauśalyaṃ ceti upatyakauśalyāni| tatra
niśrayatvādupāyau siṃhavijṛmbhitāvaskandhakau samādhī| kauśalyaṃ pratītyasamutpādasyānulomaṃ
ca vyavalokanam- "avidyāpratyayāḥ saṃskārāḥ saṃskārapratyayaṃ vijñānaṃ yāvajjātipratyayā
jarāmaraṇaśokaparidevaduḥkhadaurmanasyopāyāsāḥ sambhavantītyanulomam| avidyānirodhātsaṃskāranirodhaḥ|
saṃskāranirodhādvijñānanirodho yāvajjātinirodhājjarāmaraṇaśokaparidevaduḥkhadaurmanasyopāyāsā
nirudhyante" iti pratilomam|

tatra siṃhavijṛmbhitaḥ samādhiḥ| tadyathā-"prathamaṃ dhyānaṃ samāpadyate| dvitīyaṃ tṛtīyaṃ caturtham|
ākāśānantyāyatanaṃ vijñānānantyāyatanaṃ ākiñcanyāyatanaṃ naivasaṃjñānāsaṃjñāyatanaṃ
nirodhasamāpattiṃ ca samāpadyate| nirodhasamāpattervyutthito naivasaṃjñānasaṃjñāyatanaṃ
samāpadyate| tata ākiñcanyāyatanaṃ vijñānānantyāyatanaṃ ākāśānantyāyatanaṃ caturthaṃ dhyānaṃ
tṛtīyaṃ dvitīyaṃ prathamaṃ dhyānaṃ samāpadyata" iti|

avaskandakasamādhiḥ| tadyathā-"prathamaṃ dhyānaṃ samāpadyate dvitīyaṃ tṛtīyaṃ caturtham| ākāśānantyāyatanaṃ
vijñānānantyāyatanaṃ ākiñcanyāyatanaṃ naivasaṃjñānāsaṃjñāyatanaṃ nirodhasamāpattiṃ
ca| tato vyutthāya prathamaṃ dhyānam| tato nirodham| tato dvitiyaṃ dhyānam| tato
nirodham| tatastṛtīyaṃ dhyānam| tato nirodham| tataścaturtha dhyānam| tato nirodham| tata
ākāśānantyāyatanam| tato nirodham| tato vijñānānantyāyatanam| tato nirodham| tata ākiñcanyāyatanam|
tato nirodham| naivasaṃjñānāsaṃjñāyatanam| tato nirodham| tato'samāhitacitte patati|
tato nirodhaṃ samāpadyate| tato'samāhite citte tiṣṭhati| tato naivasaṃjñānāsaṃjñāyatanam|
tato'samāhite| tata ākiñcanyāyatanam| tato'samāhite| tato vijñānānantyāyatanam| tato'samāhite|
tata ākāśānantyāyatanam| tato'samāhite| tataścaturthaṃ dhyānam| tato'samāhite| tatastṛtīyam|
tato'samāhite| tato dvitīyam| tato'samāhite| tataḥ prathamam| tato'samāhite citte
tiṣṭhati" iti|

tatra prathamāyāṃ gatau nava sthānāni| dvitīyāyāṃ saptadaśa| āgamane'ṣṭādaśa| atra śāstram-

[148] samādhiṃ [sa] samāpadyaḥ tataḥ siṃhavijṛmbhitam|

anulomaṃ vilomaṃ ca pratītyotpādamīkṣate||5-23||

[149] kāmāptamavadhīkṛtya vijñānamasamāhitam|

sanirodhāḥ samāpattīrgatvā''gamya na va dvidhā||5-24||

[150] ekadvitricatuṣpañcapaṭsaptāṣṭavyatikramāt|

avaskandasamāpattirānirodhamatulyagā||5-25||

siṃhavijṛmbhito yathā sūtrameva| avaskandastu gahanam| tena tasya lakṣaṇamāha| 'avaskandasamāpattiḥ'
bhavati| kathamityāha| 'nava samāpattīrdvidhā gatvā' paścād 'āgamya'| ādau kathaṃ
gatvetyata āha 'ānirodham' iti| nirodhasamāpattimante kṛtvā| itarā aṣṭau krameṇa prāgityarthaḥ|
punaḥ kathaṃ gatvetyata āha 'ekadvitricatuṣpañcaṣaṭsaptāṣṭavyatikramāt'| 'sanirodhāḥ'
kṛtvā| kāḥ ? itarā aṣṭau 'samāpattīḥ'| kāmāvacaraṃ ca 'asamāhitaṃ' cittaṃ 'avadhīkṛtya'|
ante gantavyaṃ kṛtvetyarthaḥ| paścāt kathamāgatyetyata āha 'atulyagā' iti| atulyagā satī|
asamāhitādasamāhitaḥ| samāhitācca samāhitamagacchantītyarthaḥ| ihāpi 'kāmāptamavadhīkṛtya
vijñānamasamāhitaṃ' iti sambadhyate| teneyasamāhitāccittātprabhṛtyāgacchati| antepyasamāhita
eva citte gatvā tiṣṭhati| iti mūrdhābhisamaye bhāvanāmārgaḥ||

sarvāṇi copāyakauśalyāni paripūriṃ gacchantītyuktam| kathaṃ ca teṣāṃ bhāvanāparipūribhavet|
yadi bhāvanāheyāścatvāro vikalpanavakāḥ kṣīyeran| teṣāṃ ca pratipakṣā eva mahatyorbhagavatyoḥ
paṭhyante| te tu sāmarthyādgamyante| vayamapi tameva pāṭhamabhisaṃkṣipya tān vakṣyāmaḥ|
tatrādyaṃ vikalpanavakamadhikṛtya śāstram-

[151] saṃkṣepe vistare buddhaiḥ sānāthyenāparigrahe|

traikālike guṇābhāve śreyasastrividhe pathi||5-26||

[152] eko grāhyavikalpo'yaṃ prayogākāragocaraḥ|

'ekaḥ' iti prathamaḥ| 'prayogākāragocaraḥ' iti prajñāpāramitāprayogaviśeṣaḥ viṣayaḥ| 'vistare'
'saṃkṣepe' ceti paṭhitavyam| vṛttānurodhāt tvanyathā paṭhitam| vistare sammoho vistaravikalpaḥ|
tasya pratipakṣaḥ| bahuṣu sthāneṣu bodhisattvena śikṣitavyaṃ dānādiṣu yāvadvaleṣu
vaiśāradyeṣviti||

saṃkṣepe sammohaḥ saṃkṣepavikalpaḥ| tasya pratipakṣaḥ na ca kvacan śikṣitavyamiti| bahunāmapi
teṣāṃ na ca kvacaneti śūnyataikarasatvāt| sambuddhaiḥ'sānāthyena' yaḥ parigrahaḥ| tadabhāve
vikalpaḥ kalpanā| tasya pratipakṣaḥ| yaḥ prajñāpāramitāyāṃ śikṣitvā dānapāramitāṃ yāvatsarvākārajñatāmanuprāpsyati|
tenaivaṃ jñātavyaṃ-daśadiksarvabuddhaiḥ sānāthyenāhaṃ parigṛhītaḥ
svasyāṃ mātari teṣāṃ kṛtajñatayeti||

'guṇābhāvo' 'nuśaṃsābhāvaḥ| prayogadarśanabhāvānākālabhāvitatvāt 'traikālikaḥ'| tasmiṃstrayo
vikalpāstrisraḥ kalpanāḥ| teṣāṃ pratipakṣāḥ| anuśaṃsān vistareṇoktvā yathāha-'itīme'nuśaṃsāḥ
prajñāpāramitāyāṃ carataḥ prajñāpāramitāmabhinirharataḥ prajñāpāramitāṃ bhāvayataḥ|" iti
yathākramaṃ prayogadarśanabhāvanāmārgakālikaguṇābhāve trayo vikalpāḥ|

'śreyasaḥ pathi' iti nirvāṇamārge| prayogādibhedāt trividhā sammohāstrayo vikalpāḥ| teṣāṃ pratipakṣā
yathākramaṃ-"rūpavedanādīnāṃ śāntavaśikatucchāsārakatayā tasyāṃ caritavyam| ākāśaśūnyatābhinirhāratayā'bhinirhartavyā|
ākāśaśūnyatā bhāvanayeyaṃ bhāvayitavyā" iti| iti trayaḥ
prayogādibodhimārgasaṃmohavikalpāḥ||

ityukto navavidhaḥ prathamo grāhyavikalpaḥ||

dvitīyaṃ vikalpanavakamadhikṛtya śāstram-

dvitīyaścittacaittānāṃ pravṛttiviṣayo mataḥ||5-27||

[153] anutpādastu cittasya bodhimaṇḍāmanaskriyā|

hīnayānamanaskārau sambodheramanaskṛtiḥ||5-28||

[154] bhāvane'bhāvane caiva tadviparyaya eva ca|

ayathārthaśca vijñeyo vikalpo bhāvanāpathe||5-29||

dvitīyo grāhyavikalpaścittacaittānāṃ yā pravṛttistadviṣayaḥ| kiyacciraṃ carannasyāṃ cīrṇo bhavatīti
praśnaḥ| uttaram| prathamacittotpādamupādāyeti cittotpādavikalpaḥ||

yāvabdodhimaṇḍala manasikaroti| kathamiyaṃ caritavyā'bhinirhartavyā bhāvayitavyeti| ābodhimaṇḍā
manasikāravikalpaḥ||

hīnayānamanasikārāṇāṃ cāvakāśaṃ na dadātīti hīnayānayormanasikāravikalpau||

sarvākārajñatā mānasikārāvipraṇāśa eva cāsyāṃ caryā| tathā caritavyaṃ yathā cittacaitasikā na
pravartanta iti saṃbodhyamanasikāravikalpaḥ||

kiṃ bhāvayan sarvākārajñatāmanuprāpsyati neti bhāvanāvikalpaḥ||

abhāvayaṃstāmanuprāpsyati neti [a]bhāvanāvikalpaḥ||

neti bhāvayannābhāvayannanuprāpsyati| neti naiva bhāvanānābhāvanāvikalpaḥ||

tatkathaṃ tāmanuprāpsyati yathā tathatā bhūtakoṭīrdharmadhāturityayathātvavikalpaḥ||

iti dvitīyo grāhyavikalpaḥ||

tṛtīyaṃ vikalpanavakamadhikṛtya śāstram-

[155] grāhakaḥ prathamo jñeyaḥ sattvaprajñaptigocaraḥ|

dharmaprajñaptyaśūnyatve śaktipravicayātmakaḥ||5-30||

[156] kṛtena vastuno yānatritaye ca sa kīrtitaḥ|

dakṣiṇāyā aśuddhau ca caryāyāśca vikopane||5-31||

aprajñapanīyāḥ sattvāḥ anupalambhāditi sattvaprajñaptivikalpaḥ||

aprajñapanīyāḥ sarvadharmā iti dharmaprajñaptivikalpaḥ||

alakṣaṇaśūnyān sarvadharmān paśyatītyaśūnyatvavikalpaḥ||

dharmāśca dharmānupalambhaśca yaścābhyāṃ carati sopi nopalabhyata iti śaktivikalpaḥ||

dharmāṇāṃ pravicayaḥ kartavyaḥ| sa cānupalambhayogeneti pravicayātmako vikalpaḥ||

na ca vastunaḥ kṛte so'syāṃ carati| yato'kṛtāvikṛtānabhisaṃskṛtā sarvadharmā iti vastūddeśavikalpaḥ||

yadyapyakṛtāvikṛtānabhisaṃskṛtāḥ sarvadharmāstathāpi yathā kaścittathāgatanirmito'bhisaṃbudhya
dharmacakraṃ pravartya tribhiryānaiḥ sattvān parimocayati lokavyavahāreṇa na paramārthena
tathaiva ca tathāgatopīti yānatrayavikalpaḥ||

yadyapi tathāgato nirmitānna viśiṣyate tathāpi dakṣiṇā'pariśuddhiḥ| yathā hi tathāgate pratiṣṭhāpitā
dakṣiṇā ānirupadhiśeṣānnirvāṇānna kṣīyate tathāḥ nirmitepi| tathā tathāgatāyākāśe
puṣpāṇi kṣipatastathā namo buddhāyeti bruvato manasi kurvato vā saṃjñāṃ ca pramāṇīkṛtya yā
hi dharmatā tathāgatasya saiva vinirmitasyāpīti dakṣiṇā'pariśuddhivikalpaḥ||

caryā pāramitādiḥ| tasyā vikopanaṃ bhedanam| kutaḥ ? dharmatātaḥ| dānapāramitāyā yāvat prajñāpāramitāyā
vā| evaṃ yāvatsarvadharmāṇāṃ dharmateti| kathaṃ tarhi bhagavatā dharmā vikopitāḥ
? nāmanirmitā hi te dharmā nirdiṣṭā dharmāṇāṃ sūcanāya| kathaṃ paro'vatarediti| na tu dharmāṇāṃ
dharmatā vikopiteti caryāvikopanavikalpaḥ||

caturthaṃ vikalpanavakamadhikṛtya śāstram

[157] sattvaprajñaptitaddhetuviṣayo navadhā'paraḥ|

bhāvanāmārgasambaddho vipakṣastadvighātataḥ||5-32||

[158] sarvajñatānāṃ tisṛṇāṃ yathāsvaṃ trividhā'bṛttau|

śāntimārge tathatādisamprayogaviyogayoḥ||5-33||

[159] asamatve ca duḥkhādau kleśānāṃ prakṛtāvapi|

dvayābhāve ca sammohe vikalpaḥ paścimo mataḥ||5-34||

yairākārairliṅgairnimittairdharmāḥ sūcyante tāni tathāgatenānubuddhāni| tenocyate tathāgatasya
sarvākārajñateti sarvākārajñatāsammohavikalpaḥ||

yau ca śrāvakapratyekabuddhamārgau ye ca bodhimārgāste sarve bodhisattvena paripūrayitavyāḥ|
taiśca mārgakaraṇīyaṃ kartavyam| na ca bhūtakoṭiḥ sākṣātkartavyā'paripūrya praṇidhānamaparimucya
sattvānapariśodhya buddhakṣetraṃ tenocyate bodhisattvasya mārgajñateti mārgajñatāsammohavikalpaḥ||

etāvadeva sarvaṃ yadādhyātmikabāhyā dharmāḥ| te ca śrāvakapratyekabuddhānāṃ sarvajñateti sarvajñatāsammohavikalpaḥ||

sarvadharmāṇāṃ pāraṃ nirvāṇaṃ gatā sarvārthā vā gatā'nayeti prajñāpāramitā| sarvadharmāṇāṃ vā
pāraṃ paramo'rtho'bhinnaṃ tattvaṃ so'syāṃ tathāgatairduṣṭaḥ| api cāsyāṃ tathatā bhūtakoṭirdharmadhāturantargatastenocyate
prajñāpāramiteti śāntimārgasammohavikalpaḥ||

neyaṃ tathatādibhiḥ saṃyuktā na visaṃyuktā| tathāhīyamarūpā'nidarśanā'pratighā, ekalakṣaṇā yadutālakṣaṇātvāditi
tathatādisaṃyogaviyogavikalpaḥ||

neyaṃ kaiścidācchettuṃ(?) śakyate| tasmādasādhāraṇīkṛtya samatvasammohavikalpaḥ||

asyāṃ caratā duḥkhasamudayanirodhamārgādyartheṣu caritavyamiti duḥkhādisammohavikalpaḥ||

rāgādayo nārtho nānartha iti prakṛtisammohavikalpaḥ||

yathā na dvayo nādvayo dharma upalabhyate tathā nadvayaṃ nādvayaṃ dharmamanuprāpnotīti dvayābhāvasammohavikalpaḥ||

ityuktāḥ ṣaṭtriṃśabhdāvanāheyāḥ vikalpāḥ||

evaṃ tāvabhdavatu doṣāṇāṃ kṣayo guṇānāṃ punaḥ kathamudaya ityata āha-

[160] āsāṃ kṣaye satītīnāṃ cirāyocchvasitā iva|

sarvākārajagatsaukhyasādhanā guṇasampadaḥ||5-35||

[161] sarvāḥ sarvābhisāreṇa nikāmaphalaśālinam|

bhajante taṃ mahāsattvaṃ mahodadhimivāpagāḥ||5-36||

prakṛtisiddhā guṇāḥ kevalamākrāntā [a]guṇairāśān cireṇa| doṣakṣayāt praśatā (? prakaṭā ?) i(e)va
taṃ bodhisattvaṃ bhajante sarvadoṣaprahāṇaśālinam| 'abhisāraḥ' saṃdohaḥ| śeṣaṃ gatārtham||

tasyetyādi vivarjayiṣyatīni yāvat| iti bhāvanāmārgasyānuśaṃsaḥ||

ānantaryasamādhirvaktavyaḥ| tamadhikṛtya śāstram-

[162] trisāhasrajanaṃ śiṣyakhaḍgādhigasampadi|

bodhisattvasya ca nyāme pratiṣṭhāpya śubhopamāḥ||5-37||

[163] kṛtvā puṇyabahutvena buddhatvāpteranantaraḥ|

ānantaryasamādhiḥ sa sarvākārajñatā ca tat||5-38||

antarayituṃ śakto'ntaryaḥ| na tathā anantaryaḥ svārtha'ṇ| ānantaryaḥ samādhiḥ sa uktaḥ sūtre|
kathamānantaryaḥ ? yathā 'buddhatvāpteranantaraḥ'| avyavahitau hetuḥ kathamuktaḥ ? 'puṇyabahutvena'|
tadapi kathamuktam ? śubhaṃ puṇyaṃ tadevopamā| tāṃ kṛtvā| kathaṃ tacchubham ?
trisāhasrajanaṃ trisāhasralokadhātavīryā(yā)n sattvān 'pratiṣṭhāpya'| kva ? 'śiṣyakhaḍgādhigamasampadi
bodhisattvaniyāme ca| ' śiṣyāḥ śrāvakāḥ khaḍgāḥ pratyekabuddhāsteṣām| arthādgamyate
bodhisattvasya ca prāṅniyāmāvakrānteradhigamasampattau bodhisattvaniyāme ca| kva punarevamuktaṃ
puṇyabahutvam ? mahatyorbhagavatyo| asyāṃ kathamuktam ? aupalambhikabodhisattvoyāṃ
(ttvasya) gaṃgānadīvālukopamakalpakṛtāddānamayātpuṇyādenaṃ samādhimantaśo'cchaṭāsaṃghātamātramapi
samāpadyamānasya bahutarapuṇyatvena| etatkārikāyāṃ kathamuktam ? vināpi tena
cārthagateścakārasyānuktasamuccayārthatvāt| 'sarvākārajñatā ca tat' iti| tacca buddhatvaṃ
sarvākārajñatālakṣaṇam||

[164] ālambanamabhāvosyāḥ (sya) smṛtiścādhipatirmataḥ|

ākāraḥ śāntatā cā [tra]

ānantaryasamādheḥ 'ālambanamabhāvaḥ' sarvadharmāṇāṃ smṛtiradhipatipratyayaḥ| 'ākāraḥ śāntatā'
sarvadharmākārāstagamaḥ| 'atra' sarvākārajñatāyām-

jalpājalpipravādinām||5-39||

vādināṃ jalpaiśca jalpaiśca prahṛtya yuddhaṃ vṛttaṃ 'jalpājalpi'| yathā daṇḍādaṇḍi| ataḥ sūtram|
sarvopāyakauśalyāni parigrahītukāmenetyādi| upeyata ityupāyaḥ sarvākārajñatā| tasmiṃ
kauśalyāni vipratipattīnāmapohanāni| tāni labdhukāmena prajñāpāramitāyāmiti| ānantaryasamādhilakṣaṇāyām|
caritavyaṃ prayogato nirhārataśca| nirhṛtya bhāvayitavyā| bhāvitāyāṃ tasyāmanantarameva
sarvākārajñatālābhe sarvavipratipattīnāṃ kṣayāditi bhāvaḥ| abhinirharatīti yathālambanaṃ
yathādhipati yathākāraṃ ca saṃmukhīkaroti| abhinirhartavyā iti svarasavāhinaḥ
kartavyāḥ| atyayeneti| atyayo'vadhiḥ| abhavyaścetyādinā tathāgatasamanvāhṛtasyānuśaṃsamāha
nantvānantaryasamādhisamāpannasya| na hi tasya bhūyo durgatiḥ sugatirvā| anantarameva bodhiprāptaiḥ|
śeṣaṃ sugamamāparivartasamāpteḥ|

vipratipattīradhikṛtya śāstram-

[165] ālambanopapattau ca tatsvabhāvāvadhāraṇe|

sarvākārajñatājñāne paramārthe sasaṃvṛtau||5-40||

[166] prayoge triṣu ratneṣu sopāye samaye muneḥ|

viparyāse samārge ca pratipakṣavipakṣayoḥ||5-41||

[167] lakṣaṇe bhāvanāyāṃ ca matā vipratipattayaḥ|

sarvākārajñatādhārāḥ ṣoḍhā daśa ca vādinām||5-42||

'ṣoḍhā daśa' ceti ṣaṭdaśa ca ṣoḍaśetyarthaḥ| kutaḥ ṣoḍaśa ? yatastāḥ ṣoḍaśasvartheṣu ālambanopapattyādiṣu|
kathaṃ tarhi 'sarvākārajñatādhārāḥ' ālambanādistāsāṃ viṣayaḥ ? viṣayasambandhāttu
sarvākārajñatāyāṃ viṣayatvopacāraḥ| tadyathā rājaputre'parāddho rājanyaparāddho bhavati|
vipratipattayopi prāyeṇa pratipakṣapāṭhādunnetavyāḥ|

tatrādyā vipratipattiḥ| yadi sarvākārajñatāyā abhāva ālambanaṃ sa tarhi katamaḥ ? yadi dharmāṇāṃ
parikalpitaḥ svabhāvastadevaṃ bhrāntiḥ syādvālavijñānavat| atha paratantraḥ sa kathamabhāvaḥ
? atra parihāraḥ| yasya svabhāvo nāsti so'bhāvaḥ| nāsti sāṃyogikaḥ svabhāvo dharmāṇāṃ
svayamabhāvāt| api ca tathatā svabhāvo dharmāṇāṃ sā cābhāva ityālambanopapattau vipratipattiḥ||

yadyabhāvāḥ sarvadharmāḥ kenopāyakauśalyenādikarmiko dānādiṣu carati ? deyadāyakadānādīnāmabhāvasvabhāvāvadhāraṇameva
tasyopāyakauśalyamiti tatsvabhāvāvadhāraṇe vipratipattiḥ||

dṛṣṭasatyasya tarhi kimupāyakauśalyam ? sa āryeṇa cakṣuṣā dharmān vyavalokayan bhāvamapi paratantraṃ
svabhāvaṃ nopalabhate| saṃyogikena svabhāvena parikalpitena vā tasyāpyabhāvāt| kiṃ
punarabhāvaṃ parikalpitaṃ svabhāvaṃ, tasyātyantamasattvāt| sa dānādau caran deyadāyakadānādīn
pratyekamabhāva iti saṃjānīte| bhāvābhāvānupalambhe kathamabhāvaṃ saṃjānīte ? saṃvṛtyā
na tu paramārthena| iha dānādayaḥ sarve mārgaprakārāḥ sarvākārāḥ| teṣu jñātā(to) bhāvābhāvānupalambhaḥ|
tato jñānaṃ koṭiṣvabhāvasaṃjñeti sarvākārajñatājñāne vipratipattiḥ||

yā saṃvṛtiḥ sa eva paramārthaḥ| eta ekaiva tayostathatā| api tu skandheṣu bhāvasaṃjñināṃ tatparihārārthamabhāva
iti saṃvṛtyā nirdiśyate'bhāvasaṃjñināṃ bhāva iti| paramārthato na bhāva
upalabhyate nāpyabhāva iti satyadvaye vipratipattiḥ||

prayogaścaryā| kathaṃ caryā ? śūnyāḥ sarvadharmā iti| sarvāsu ca śūnyatāsu dānādau ca sarva
trakoṭitrayānupalambheneti prayoge vipratipattiḥ||

buddha iti karmaṇi niṣṭhā| tato jñātaḥ sarvo buddhaḥ syāt| atha buddhavāniti buddhaḥ kena kartari
ktaḥ ? sarvaśca cetano buddhaḥ syāt| atrottaram| bhūtārtha iti buddhaḥ| bhūtā nya(ya)sya
dharmā abhisaṃbuddhā iti vā| bhūto asyārthaḥ pratividdha iti vā| abhisaṃbuddhā yathāvat
sarvadharmā asyeti vā| caturṣvapi pakṣeṣu bahuvrīhau kṛte nairuktavidhiḥ kartavyaḥ| bhūtārtha
ityartho jñeyaḥ| tatsambandhādvodhaḥ| samāsārthaḥ-bhūtamevārtho yasya bodhasya sa buddhaḥ|
anyeṣāmavaśyaṃ kvacidbhrānteḥ| bhūtārthaḥ kathaṃ buddhaḥ ? bhūtasya bubhdāvo arthasya
sattvaṃ iti bhāvaḥ| bhūtā asya dharmā abhisambuddhā iti bhūtāḥ| bhūtairarthaiḥ puruṣasya
sambandho jñānakṛta eva| iha tu prakarṣagaterabhisambodhaḥ kṛta iti pradarśanārthamabhisambuddhagrahaṇam|
asyeti samāsārthaḥ| samāsastu dvayoreva padayoḥ| tatra bhutaśabdasya bubhdāvo
dhramasya dvitīyākṣaralopaḥ| bhūto'syārthaḥ pratividdha iti| pratividdhaḥ pratyakṣārthaḥ|
tripado bahuvrīhiḥ| ddhaśabdātpūrvasya śabdasya curādeśaḥ| abhisambuddhā yathāvatsarvadharmā
asyeti| matibuddhipūjārthebhyaśceti vartamāne ktaḥ| ktasya ca vartamāna iti kartari
ṣaṣṭhi| atrādyasya padasya buśabdaḥ| atha dvitīyasya takāraḥ| tṛtīyasya dhaśabda iti buddharatne
vipratipattiḥ||

atha dharmaratnaṃ katamat ? bodhiḥ| sarvadharmotkṛṣṭatvāt| tatra yadi dharmatā dharmātpṛthageva
gaṇyate, 'dvayamidaṃ dharmadharmatāsaṃgrahāt' iti vacanāt, tadā tāthāgataṃ jñānaṃ bodhiḥ|
iṇajādibhya iti budherbhāva iṇa| atha dharmatāpi dharmādharmaprakṛtitvāt| tadāsyaiva dharmaratnaṃ
bhūtakoṭitvāt tattvaśikharatvādityarthaḥ| tadā ca karmaṇi budheriṇa| ubhayathāpi
buddhistāthāgate jñāne pravartate prakarṣagateḥ| tatra dharmatāpakṣamadhikṛtyāha| "bodhiḥ
śūnyatā tathatā bhūtakoṭirdharmatā dharmadhātuḥ" iti| tatra śūnyatā lakṣaṇataḥ| tathatā
nirvikāratvāt| bhūtakoṭistattvaśikharatvāt| dharmatā dharmaprakṛtitvāt| dharmadhāturāryadharmāṇāṃ
hetutvāt| punarāha| "nāmadheyamātrametat bodhiriti" iti| itiśabdo bhinnakramaḥ| nāmadheyamātrametaditi
yo'rthaḥ so'rtho bodhirityarthaḥ| nāmadheyānāmarthaśūnyatā bodhiriti
yāvat| punarāha| "abhedārtho bodhyarthaḥ" iti| sarvajñajñānatathatāmātraprakhyānāt| jñānapakṣamadhikṛtyāha|
"bodhistathatā'vitathatā'nanyatathatā'nanyathābhāvo bodheḥ" iti| tatra
bodhestathateti bodhasya tathatā| tathaiva bodharūpeṇaiva bhāvo nālīkena rūpeṇa| avitathatetyabhrāntatā|
ananyatathateti bodhādanyo'līkastasya tathatā bodharūpatā| asatā tena rūpeṇa
bodhasyaiva prakhyānāt| tadviraho'nanyatathatā| ananyathībhāva iti| bodhasya prakṛtiḥ svenātmanā
prakāśaḥ| tasyānyathībhāvo'līkenātmanā prakāśaḥ| tadviraho'nanyathībhāvaḥ| sarvavibhramaviveko
jñānasya bodhirityarthaḥ| punarāha| "nāmanimittamātrametadvodhiriti" iti| itiśabdo
bhinnakramaḥ| nāmanimittamātrametaditi yo bodhaḥ sā bodhirityarthaḥ| prayoga eṣa bodherbodhiṃ
sūcayati| na tvayaṃ bodhiravikalpatvāttasyāḥ| tatra nāmetyarūpiṇaḥ skandhāḥ| teṣāmalīko'rthasadṛśa
ākāro nimittam| punarāha| "buddhānāṃ bodhastasmadvodhiḥ" iti| prakarṣagateriti
bhāvaḥ| punarāha "buddhairabhisambuddhā tasmādvodhiḥ" iti| arthaḥ pradhānamasminvacane
na śabdaḥ| buddhānāmadhigatastasmādvodhirityarthaḥ| ṣaṣṭhīsamāse kṛte pūrvapadasya bobhāvaḥ|
uttarapadasya dhiśabdaḥ śeṣaḥ| umāśabdavanniyoga iti dharmaratne vipratipattiḥ||

saṃhatatvāt saṃghaḥ| abhedyo'cchedya ityarthaḥ| kasmādabhedyaḥ| kena vā| samyaksambodherabhedyaḥ|
sadevakena samārakena lokena hīnabodherāhārakairdharmairakuśalaiśceti saṃgharatne vipratipattiḥ||

'sopāye samaye muneḥ iti kārikāpāṭhe upāyakauśalamupāya uktaḥ| viṣayeṇa viṣayiṇo nirdeśāt| abhisamayaḥ
samayaḥ ityuktaḥ| ayo bodhaḥ| sa(saṃ)śabdaḥ saṃmukhārthaḥ| mithyājñānamajñānameveti
bhāvaḥ| muneriti bhāvapradhānam| buddhatvasyetyarthaḥ| upāyakauśalyaṃ bodherabhisamayaṃ
ceti samudāyārthaḥ| "avirahitasarvajñatācitto dānādiṣu carati koṭītrayānupalambhena| na
ca dānādīnāṃ vipākamātmani spṛhayati| kintu sarvasattvaparimocanāya samyaksambodhau pariṇāmayati"
ityādikamupāyakauśalyaṃ vistareṇetyupāyakauśalye vipratipattiḥ||

astyabhisamayo niḥprapañcetyatra na bhāvo nābhāva ityabhisamaye vipratipattiḥ||

sūtre prapañcaśabdaḥ paṭhyate| śāstre viparyāsaśabdaḥ| ubhayorekārthatvāt| rūpaṃ nityamanityaṃ
rūpaṃ sukhaṃ duḥkhaṃ rūpamātmānātmetyādayo viparyāsasyātibahavaḥ| saṃkṣepato yāvānvikalpaḥ
sa sarvaḥ prapañcaḥ| aprapañcānna prapañcayatīti pratipakṣaḥ| aprapañco dharmadhāturnirvikalpatvāt|
tanna prapañcayatīti na vikalpayatīti viparyāse vipratipattiḥ||

iha bodhisattvena durgatimārgā jñātavyāḥ sahetuphalaistebhyaśca sattvā nivārayitavyāḥ| evaṃ
narakinannaragaruḍagandharvādimārgāḥ| evaṃ cāturmahārājikānāṃ trāyastriṃśānāṃ yāvannaivasaṃjñānāsaṃjñāyatanānām|
evaṃ śrotaāpannamārgo yāvadarhanmārgaḥ pratyekabuddhamārgo bodhisattvamārgo
buddhamārgaśca jñātavyaḥ sahetuḥ saphalaḥ| ye ca yasmin pale vyavasthāpanīyāstāṃsteṣu
vyavasthāpayati yāvabudddhatve| svayaṃ tu hīnayānabhūmīḥ sarvā (rva ?) jñānena cātikramya
bodhisattvayānamavakrāmatīti mārge vipratipattiḥ||

iha sarva evāryapudgalāḥ kleśopakleśaiḥ kāmarūpārūpyadhātubhirbodhipakṣaiḥ pāramitādibhistatphalaiśca
sarvāryadharmerna saṃyuktvā na visaṃyuktvā arūpiṇo'nidarśanā ekalakṣaṇā yadutālakṣaṇāḥ|
ya evaṃ na jānanti tān prati saṃvṛsyā nirdiśyate bodhipakṣā dharmā bodherāhārakā bodhyāvaraṇānāmapahārakā
iti vipakṣapratipakṣayorvipratipattiḥ||

vistareṇa bhagavatā dharmāṇāṃ lakṣaṇaṃ deśitaṃ sattvānāmavatāraṇāya saṃvṛtyā paramārthatastena
lakṣaṇe śikṣitavyaṃ nālakṣaṇe| yataḥ sthita evaiṣa nityaṃ lakṣaṇadhāturiti lakṣaṇe vipratipattiḥ||

yadyalakṣaṇāḥ pāramitādayo dharmāḥ kathamalakṣaṇānāṃ teṣāṃ bhāvanā bhavati ? "nāsti subhūte'bhāvasvabhāveṣu
dharmeṣu bhāvasaṃjñinaḥ prajñāpāramitā bhāvanāviparyāsāt| api tu sarvāsāṃ
dharmasaṃjñānāṃ bhāvanāvibhāvane prajñāpāramitā| evaṃ yāvannāsti bhāvasaṃjñino dānapāramitā
bhāvanā| eṣohamasmai idaṃ dadāmītyevaṃ saṃjñinaḥ|" evaṃ bodhipakṣādiṣu vaktavyam| dṛṣṭasatyāstu
dharmāṇāṃ kevalamabhāvasvabhāvatāṃ bhāvayanti na bhāvasaṃjñayā nānyabhāvasaṃjñayā|
saṃjñā hi prapañcaḥ prajñāpāramitā tu niḥprapañceti bhāvanāyāṃ vipratipattiḥ|

avakīrṇakusumanāmāno bodhisattvā iha parivarte bodhau vyākṛtāḥ| atastairupalakṣitaḥ parivartastatparivartaḥ||

āryāṣṭasāhasrikāyāḥ prajñāpāramitāyāḥ sāratamānāmni pañjikāyāṃ ratnākaraśāntiviracitāyāmaṣṭaviṃśatitamaḥ
parivartaḥ||

